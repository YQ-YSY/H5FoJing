<html>
<head>
    <title>
    文殊说般若经_文殊师利所说摩诃般若波罗蜜经
    </title>
    <meta http-equiv="content-type" content="text/html; charset="utf-8" />
    <style>
        details, z{margin-left: 1em;}
    </style>
</head>
<body>
（大正藏 第08册 No.0232 第0726页）
<br>
<br>文殊师利所说摩诃般若波罗蜜经
<br>梁扶南国三藏曼陀罗仙译
<p></p>
上卷
<p></p>
<details>
<summary>（缘起）</summary>
<z>如是我闻，一时，
<br><z>佛在舍卫国祇树给孤独园，
<br><z>与大比丘僧满足千人，菩萨摩诃萨十千人俱。
<br><z>以大庄严而自庄严，皆悉已住不退转地。
    <details>
    <summary>其名曰：</summary>
    <z>弥勒菩萨、文殊师利菩萨、无碍辩菩萨、
    <br><z>不舍担菩萨，与如是等大菩萨俱。
    </details>
<z>文殊师利童真菩萨摩诃萨，明相现时，
<br><z>从其住处来诣佛所，在外而立。
    <details>
    <summary>尔时，</summary>
    <z>尊者舍利弗、富楼那弥多罗尼子、大目犍连、
    <br><z>摩诃迦叶、摩诃迦旃延、摩诃拘絺罗，
    <br><z>如是等诸大声闻，各从住处俱诣佛所，在外而立。
    </details>
<z>佛知众会皆悉集已，尔时如来从住处出，敷座而坐。
    <details>
    <summary>告舍利弗：</summary>
    “汝今何故，于晨朝时，在门外立？”
    </details>
    <details>
    <summary>舍利弗白佛言：</summary>
    “世尊！
    <br><z>文殊师利童真菩萨先已至此，住门外立。
    <br><z>我实于后晚来到耳。”
    </details>
<p></p>
</details>
<details>
<summary>（云何见于如来？）</summary>
    <details>
    <summary>尔时，世尊问文殊师利：</summary>
    “汝实先来到此住处，欲见如来耶？”
    </details>
    <details>
    <summary>文殊师利即白佛言：</summary>
    “如是，世尊！
    <br><z>我实来此，欲见如来。
    <br><z>何以故？
    <br><z>我乐正观，利益众生。
    <br><z>我观如来，
    <br><z>如如相，不异相；
    <br><z>不动相，不作相；无生相，无灭相；
    <br><z>不有相，不无相；不在方，不离方；
    <br><z>非三世，非不三世；
    <br><z>非二相，非不二相；
    <br><z>非垢相，非净相。
    <br><z>以如是等，正观如来，利益众生。”
    </details>
    <details>
    <summary>佛告文殊师利：</summary>
    “若能如是见于如来，
    <br><z>心无所取，亦无不取，
    <br><z><z>非积聚，非不积聚。”
    </details>
    <details>
    <summary>尔时，舍利弗语文殊师利言：</summary>
    “若能如是，如汝所说见如来者，甚为希有。
    <br><z>为一切众生故见于如来，而心不取众生之相；
    <br><z>化一切众生向于涅槃，而亦不取向涅槃相；
    <br><z>为一切众生发大庄严，而心不见庄严之相。”
    </details>
<p></p>
</details>
<details>
<summary>（有无众生及众生界？）</summary>
    <details>
    <summary>尔时，文殊师利童真菩萨摩诃萨语舍利弗言：</summary>
    “如是，如是！如汝所说。
    <br><z>虽为一切众生发大庄严心，恒不见有众生相；
    <br><z>为一切众生发大庄严，而众生趣亦不增不减。
    <br><z>假使一佛住世，若一劫若过一劫，
    <br><z>如此一佛世界，复有无量无边恒河沙诸佛，
    <br><z>如是一一佛，若一劫若过一劫，昼夜说法心无暂息，
    <br><z>各各度于无量恒河沙众生皆入涅槃，
    <br><z>而众生界亦不增不减。
    <br><z>乃至十方诸佛世界亦复如是，一一诸佛说法教化，
    <br><z>各度无量恒河沙众生皆入涅槃，
    <br><z>于众生界亦不增不减。
    <br><z>何以故？
    <br><z>众生定相不可得故，是故众生界不增不减。”
    </details>
    <details>
    <summary>舍利弗复语文殊师利言：</summary>
    “若众生界不增不减，何故菩萨为诸众生，
    <br><z>求阿耨多罗三藐三菩提，常行说法？”
    </details>
    <details>
    <summary>文殊师利言：</summary>
    “若诸众生悉空相者，
    <br><z>亦无菩萨求阿耨多罗三藐三菩提，
    <br><z>亦无众生而为说法。
    <br><z>何以故？
    <br><z>我说法中，无有一法当可得故。”
    </details>
    <details>
    <summary>尔时佛告文殊师利：</summary>
    “若无众生，云何说有众生及众生界？”
    </details>
    <details>
    <summary>文殊师利言：</summary>
    “众生界相，如诸佛界。”
    </details>
    <details>
    <summary>又问：</summary>
    “众生界者是有量耶？”
    </details>
    <details>
    <summary>答曰：</summary>
    “众生界量，如佛界量。”
    </details>
    <details>
    <summary>佛又问：</summary>
    “众生界量，有处所不？”
    </details>
    <details>
    <summary>答曰：</summary>
    “众生界量，不可思议。”
    </details>
    <details>
    <summary>又问：</summary>
    “众生界相，为有住不？”
    </details>
    <details>
    <summary>答曰：</summary>
    “众生无住，犹如空住。”
    </details>
<p></p>
</details>
<details>
<summary>（云何修般若波罗蜜？）</summary>
    <details>
    <summary>佛告文殊师利：</summary>
    “如是修般若波罗蜜时，
    <br><z>当云何住般若波罗蜜？”
    </details>
    <details>
    <summary>文殊师利言：</summary>
    “以‘不住法’为住般若波罗蜜。”
    </details>
    <details>
    <summary>佛复问文殊师利：</summary>
    “云何‘不住法’名住般若波罗蜜？”
    </details>
    <details>
    <summary>文殊师利言：</summary>
    “以无住相，即住般若波罗蜜。”
    </details>
    <details>
    <summary>佛复告文殊师利：</summary>
    “如是住般若波罗蜜时，
    <br><z>是诸善根，云何增长？云何损减？”
    </details>
    <details>
    <summary>文殊师利言：</summary>
    “若能如是住般若波罗蜜，
    <br><z>于诸善根无增无减，
    <br><z>于一切法亦无增无减。
    <br><z>是般若波罗蜜性相亦无增无减。
    <br><z>世尊！
    <br><z>如是修般若波罗蜜，
    <br><z>则不舍凡夫法，亦不取贤圣法。
    <br><z>何以故？
    <br><z>般若波罗蜜不见有法可取可舍，
    <br><z>如是修般若波罗蜜，
    <br><z>亦不见涅槃可乐、生死可厌。
    <br><z>何以故？
    <br><z>不见生死，况复厌离；
    <br><z>不见涅槃，何况乐着。
    <br><z>如是修般若波罗蜜，
    <br><z><z>不见垢恼可舍，
    <br><z>亦不见功德可取，
    <br><z>于一切法心无增减。
    <br><z>何以故？
    <br><z>不见法界有增减故。
    <br><z>世尊！
    <br><z>若能如是，是名修般若波罗蜜。
    <br><z>世尊！
    <br><z>不见诸法有生有灭，是修般若波罗蜜。
    <br><z>世尊！
    <br><z>不见诸法有增有减，是修般若波罗蜜。
    <br><z>世尊！
    <br><z>心无悕取，
    <br><z>不见法相有可求者，是修般若波罗蜜。
    <br><z>世尊！
    <br><z>不见好丑，不生高下，不作取舍。
    <br><z>何以故？
    <br><z>法无好丑，离诸相故；
    <br><z>法无高下，等法性故；
    <br><z>法无取舍，住实际故。
    <br><z>是修般若波罗蜜。”
    </details>
<p></p>
</details>
<details>
<summary>（如来自觉一切法空）</summary>
    <details>
    <summary>佛告文殊师利：</summary>
    “是诸佛法得不胜乎？”
    </details>
    <details>
    <summary>文殊师利言：</summary>
    “我不见诸法有胜如相。
    <br><z>如来自觉一切法空，是可证知。”
    </details>
    <details>
    <summary>佛告文殊师利：</summary>
    “如是，如是！
    <br><z>如来正觉自证空法。”
    </details>
    <details>
    <summary>文殊师利白佛言：</summary>
    “世尊！
    <br><z>是空法中，当有胜如而可得耶？”
    </details>
    <details>
    <summary>佛言：</summary>
    “善哉，善哉！文殊师利！
    <br><z>如汝所说，是真法乎？”
    </details>
<p></p>
</details>
<details>
<summary>（不见有法可分别思惟）</summary>
    <details>
    <summary>佛复谓文殊师利言：</summary>
    “阿耨多罗是名佛法不？”
    </details>
    <details>
    <summary>文殊师利言：</summary>
    “如佛所说，阿耨多罗是名佛法。
    <br><z>何以故？
    <br><z>无法可得名阿耨多罗。”
    </details>
    <details>
    <summary>文殊师利言：</summary>
    “如是修般若波罗蜜，
    <br><z>不名法器，非化凡夫法，
    <br><z>亦非佛法、非增长法，
    <br><z>是修般若波罗蜜。
    <br><z>复次，世尊！
    <br><z>修般若波罗蜜时，不见有法可分别思惟。”
    </details>
    <details>
    <summary>佛告文殊师利：</summary>
    “汝于佛法不思惟耶？”
    </details>
    <details>
    <summary>文殊师利言：</summary>
    “不也，世尊！
    <br><z>如我思惟，不见佛法，
    <br><z>亦不可分别是凡夫法、是声闻法、是辟支佛法，
    <br><z>如是名为无上佛法。
    <br><z>复次，修般若波罗蜜时，
    <br><z>不见凡夫相、不见佛法相、不见诸法有决定相，
    <br><z>是为修般若波罗蜜。
    <br><z>复次，修般若波罗蜜时，
    <br><z>不见欲界、不见色界、不见无色界、不见寂灭界。
    <br><z>何以故？
    <br><z>不见有法是尽灭相，
    <br><z>是修般若波罗蜜。
    <br><z>复次，修般若波罗蜜时，
    <br><z>不见作恩者、不见报恩者，思惟二相心无分别，
    <br><z>是修般若波罗蜜。
    <br><z>复次，修般若波罗蜜时，
    <br><z>不见是佛法可取，不见是凡夫法可舍，
    <br><z>是修般若波罗蜜。
    <br><z>复次，修般若波罗蜜时，
    <br><z>不见凡夫法可灭，亦不见佛法而心证知，
    <br><z>是修般若波罗蜜。”
    </details>
    <details>
    <summary>佛告文殊师利：</summary>
    “善哉，善哉！
    <br><z>汝能如是善说甚深般若波罗蜜相，
    <br><z>是诸菩萨摩诃萨所学法印，
    <br><z>乃至声闻缘觉学无学人，亦当不离是印而修道果。”
    </details>
    <details>
    <summary>佛告文殊师利：</summary>
    “若人得闻是法，不惊不畏者，
    <br><z>不从千佛所种诸善根，乃至百千万亿佛所久植德本，
    <br><z>乃能于是甚深般若波罗蜜，不惊不怖。”
    </details>
    <details>
    <summary>文殊师利白佛言：</summary>
    “世尊！
    <br><z>我今更说般若波罗蜜义。”
    </details>
    <details>
    <summary>佛言：</summary>
    “便说。”
    </details>
    <details>
    <summary>（文殊师利言：）</summary>
    “世尊！
    <br><z>修般若波罗蜜时，
    <br><z>不见法是应住、是不应住，
    <br><z>亦不见境界可取舍相。
    <br><z>何以故？
    <br><z>如诸如来不见一切法境界相故，乃至不见诸佛境界，
    <br><z>况取声闻、缘觉、凡夫境界？
    <br><z>不取思议相，亦不取不思议相，
    <br><z>不见诸法有若干相，自证空法不可思议。
    <br><z>如是菩萨摩诃萨，皆已供养无量百千万亿诸佛种诸善根，
    <br><z>乃能于是甚深般若波罗蜜不惊不怖。
    <br><z>复次，修般若波罗蜜时，
    <br><z>不见缚、不见解，
    <br><z>而于凡夫乃至三乘不见差别相，
    <br><z>是修般若波罗蜜。”
    </details>
<p></p>
</details>
<details>
<summary>（云何名实际？）</summary>
    <details>
    <summary>佛告文殊师利：</summary>
    “汝已供养几所诸佛？”
    </details>
    <details>
    <summary>文殊师利言：</summary>
    “我及诸佛如幻化相，
    <br><z>不见供养及与受者。”
    </details>
    <details>
    <summary>佛告文殊师利：</summary>
    “汝今可不住佛乘耶？”
    </details>
    <details>
    <summary>文殊师利言：</summary>
    “如我思惟，不见一法，云何当得住于佛乘？”
    </details>
    <details>
    <summary>佛言：</summary>
    “文殊师利！
    <br><z>汝不得佛乘乎？”
    </details>
    <details>
    <summary>文殊师利言：</summary>
    “如佛乘者，但有名字，
    <br><z>非可得，亦不可见。我云何得？”
    </details>
    <details>
    <summary>佛言：</summary>
    “文殊师利！
    <br><z>汝得无碍智乎？”
    </details>
    <details>
    <summary>文殊师利言：</summary>
    “我即无碍，云何以无碍而得无阂？”
    </details>
    <details>
    <summary>佛言：</summary>
    “汝坐道场乎？”
    </details>
    <details>
    <summary>文殊师利言：</summary>
    “一切如来不坐道场，我今云何独坐道场？
    <br><z>何以故？
    <br><z>现见诸法住实际故。”
    </details>
    <details>
    <summary>佛言：</summary>
    “云何名实际？”
    </details>
    <details>
    <summary>文殊师利言：</summary>
    “身见等是实际。”
    </details>
    <details>
    <summary>佛言：</summary>
    “云何身见是实际？”
    </details>
    <details>
    <summary>文殊师利言：</summary>
    “身见如相，非实、非不实，
    <br><z>不来不去，亦身、非身，是名实际。”
    </details>
<p></p>
</details>
<details>
<summary>（不退转地）</summary>
    <details>
    <summary>舍利弗白佛言：</summary>
    “世尊！
    <br><z>若于斯义谛了决定，是名菩萨摩诃萨。
    <br><z>何以故？
    <br><z>得闻如是甚深般若波罗蜜相，心不惊不怖，不没不悔。”
    </details>
    <details>
    <summary>弥勒菩萨白佛言：</summary>
    “世尊！
    <br><z>得闻如是般若波罗蜜，具足法相，是即近于佛坐。
    <br><z>何以故？
    <br><z>如来现觉此法相故。”
    </details>
    <details>
    <summary>文殊师利白佛言：</summary>
    “世尊！
    <br><z>得闻甚深般若波罗蜜，能不惊不怖，不没不悔，
    <br><z>当知此人即是见佛。”
    </details>
    <details>
    <summary>尔时复有无相优婆夷白佛言：</summary>
    “世尊！
    <br><z>凡夫法、声闻法、辟支佛法、佛法，是诸法皆无相。
    <br><z>是故于所从闻般若波罗蜜，皆不惊不怖，不没不悔。
    <br><z>何以故？
    <br><z>一切诸法本无相故。”
    </details>
    <details>
    <summary>佛告舍利弗：</summary>
    “善男子、善女人，
    <br><z>若闻如是甚深般若波罗蜜，心得决定，不惊不怖，不没不悔。
    <br><z>当知是人，即住不退转地。
    <br><z>若人闻是甚深般若波罗蜜，不惊不怖，信乐听受，欢喜不厌。
    <br><z>是即具足檀波罗蜜、尸波罗蜜、羼提波罗蜜、
    <br><z>毗梨耶波罗蜜、禅波罗蜜、般若波罗蜜，
    <br><z>亦能为他显示分别，如说修行。”
    </details>
<p></p>
</details>
<details>
<summary>（不以名字而求菩提）</summary>
    <details>
    <summary>佛告文殊师利：</summary>
    “汝观何义为得阿耨多罗三藐三菩提？
    <br><z>住阿耨多罗三藐三菩提？”
    </details>
    <details>
    <summary>文殊师利言：</summary>
    “我无得阿耨多罗三藐三菩提，
    <br><z>我不住佛乘，
    <br><z>云何当得阿耨多罗三藐三菩提？
    <br><z>如我所说，即菩提相。”
    </details>
    <details>
    <summary>佛赞文殊师利言：</summary>
    “善哉，善哉！
    <br><z>汝能于是甚深法中，巧说斯义。
    <br><z>汝于先佛久种善根，以无相法净修梵行。”
    </details>
    <details>
    <summary>文殊师利言：</summary>
    “若见有相，则言无相。
    <br><z>我今不见有相，亦不见无相，
    <br><z>云何而言‘以无相法净修梵行’？”
    </details>
    <details>
    <summary>佛告文殊师利：</summary>
    “汝见声闻戒耶？”
    </details>
    <details>
    <summary>答曰：</summary>
    “见。”
    </details>
    <details>
    <summary>佛言：</summary>
    “汝云何见？”
    </details>
    <details>
    <summary>文殊师利言：</summary>
    “我不作凡夫见、不作圣人见；
    <br><z>不作学见、不作无学见；
    <br><z>不作大见、不作小见；
    <br><z>不作调伏见、不作不调伏见；
    <br><z>非见、非不见。”
    </details>
    <details>
    <summary>舍利弗语文殊师利言：</summary>
    “汝今如是观声闻乘，
    <br><z>若观佛乘，当复云何？”
    </details>
    <details>
    <summary>文殊师利言：</summary>
    “不见菩提法，
    <br><z>不见修行菩提及证菩提者。”
    </details>
    <details>
    <summary>利弗语文殊师利言：</summary>
    “云何名佛？云何观佛？”
    </details>
    <details>
    <summary>文殊师利言：</summary>
    “云何为我？”
    </details>
    <details>
    <summary>舍利弗言：</summary>
    “我者，但有名字，名字相空。”
    </details>
    <details>
    <summary>文殊师利言：</summary>
    “如是，如是！
    <br><z>如我但有名字，佛亦但有名字。
    <br><z>名字相空，即是菩提。
    <br><z>不以名字而求菩提。
    <br><z>菩提之相，无言无说。
    <br><z>何以故？
    <br><z>言说菩提，二俱空故。
    </details>
    <details>
    <summary>文殊师利言：</summary>
    “复次，舍利弗！
    <br><z>汝问：‘云何名佛？云何观佛？’者，
    <br><z>不生不灭，不来不去，非名非相，是名为佛。
    <br><z>如自观身实相，观佛亦然，
    <br><z>唯有智者乃能知耳，是名观佛。”
    </details>
<p></p>
</details>
<details>
<summary>（法界无边，无前无后）</summary>
    <details>
    <summary>尔时舍利弗白佛言：</summary>
    “世尊！
    <br><z>如文殊师利所说般若波罗蜜，
    <br><z>非初学菩萨所能了知。”
    </details>
    <details>
    <summary>文殊师利言：</summary>
    “非但初学菩萨所不能知，
    <br><z>及诸二乘所作已办者，亦未能了知。
    <br><z>如是说法，无能知者。
    <br><z>何以故？
    <br><z>菩提之相，实无有法而可知故。
    <br><z>无见无闻，无得无念，
    <br><z>无生无灭，无说无听。
    <br><z>如是菩提性相空寂，
    <br><z>无证无知，无形无相，
    <br><z>云何当有得菩提者。”
    </details>
    <details>
    <summary>舍利弗语文殊师利言：</summary>
    “佛于法界，不证阿耨多罗三藐三菩提耶？”
    </details>
    <details>
    <summary>文殊师利言：</summary>
    “不也，舍利弗！
    <br><z>何以故？
    <br><z>世尊即是法界。
    <br><z>若以法界证法界者，即是诤论。
    <br><z>舍利弗！
    <br><z>法界之相即是菩提。
    <br><z>何以故？
    <br><z>是法界中无众生相，一切法空故。
    <br><z>一切法空即是菩提，无二无分别故。
    <br><z>舍利弗！
    <br><z>无分别中，则无知者；
    <br><z>若无知者，即无言说；
    <br><z>无言说相，即非有、非无，非知、非不知。
    <br><z>一切诸法亦复如是。
    <br><z>何以故？
    <br><z>一切诸法不见处所，决定性故。
    <br><z>如逆罪相不可思议。
    <br><z>何以故？
    <br><z>诸法实相不可坏故。
    <br><z>如是逆罪亦无本性，不生天上、不堕地狱，亦不入涅槃。
    <br><z>何以故？
    <br><z>一切业缘皆住实际，不来不去，非因非果。
    <br><z>何以故？
    <br><z>法界无边，无前无后故。
    <br><z>是故，舍利弗！
    <br><z>若见犯重比丘不堕地狱，清净行者不入涅槃，
    <br><z>如是比丘非应供、非不应供，非尽漏、非不尽漏。
    <br><z>何以故？
    <br><z>于诸法中住平等故。”
    </details>
<p></p>
</details>
<details>
<summary>（云何是菩提之相？）</summary>
    <details>
    <summary>舍利弗言：</summary>
    “云何名不退法忍？”
    </details>
    <details>
    <summary>文殊师利言：</summary>
    “不见少法有生灭相，名不退法忍。”
    </details>
    <details>
    <summary>舍利弗言：</summary>
    “云何复名不调比丘？”
    </details>
    <details>
    <summary>文殊师利言：</summary>
    “漏尽阿罗汉，是名不调。
    <br><z>何以故？
    <br><z>诸结已尽，更无所调，故名不调。
    <br><z>若过心行，名为凡夫。
    <br><z>何以故？
    <br><z>凡夫众生不顺法界，是故名过。”
    </details>
    <details>
    <summary>舍利弗言：</summary>
    “善哉，善哉！
    <br><z>汝今为我善解漏尽阿罗汉义。”
    </details>
    <details>
    <summary>文殊师利言：</summary>
    “如是，如是！
    <br><z>我即漏尽真阿罗汉。
    <br><z>何以故？
    <br><z>断求声闻欲及辟支佛欲，
    <br><z>以是因缘故，名漏尽得阿罗汉。”
    </details>
    <details>
    <summary>佛告文殊师利：</summary>
    “诸菩萨等坐道场时，
    <br><z>觉悟阿耨多罗三藐三菩提不？”
    </details>
    <details>
    <summary>文殊师利言：</summary>
    “菩萨坐于道场，无有觉悟阿耨多罗三藐三菩提。
    <br><z>何以故？
    <br><z>如菩提相，无有少法而可得者，
    <br><z>名阿耨多罗三藐三菩提。
    <br><z>无相菩提，谁能坐者，亦无起者。
    <br><z>以是因缘，不见菩萨坐于道场，
    <br><z>亦不觉证阿耨多罗三藐三菩提。”
    </details>
    <details>
    <summary>文殊师利白佛言：</summary>
    “世尊！
    <br><z>菩提即五逆，五逆即菩提。
    <br><z>何以故？
    <br><z>菩提五逆，无二相故。
    <br><z>无‘学、无学’者，
    <br><z>无‘见、无见’者，
    <br><z>无‘知、无知’者，
    <br><z>无‘分别、无分别’者，
    <br><z>如是之相，名为菩提。
    <br><z>见五逆相，亦复如是。
    <br><z>若言见有菩提而取证者，
    <br><z>当知此辈即是增上慢人。”
    </details>
<p></p>
</details>
<details>
<summary>（诸佛一相，不可思议）</summary>
    <details>
    <summary>尔时世尊告文殊师利：</summary>
    “汝言我是如来、谓我为如来乎？”
    </details>
    <details>
    <summary>文殊师利言：</summary>
    “不也，世尊！
    <br><z>我谓不是如来为如来耶？
    <br><z><z>无有如相，可名为如，
    <br><z>亦无如来智，能知于如。
    <br><z>何以故？
    <br><z>如来及智，无二相故。
    <br><z>空为如来，但有名字，我当云何谓是如来？”
    </details>
    <details>
    <summary>佛告文殊师利：</summary>
    “汝疑如来耶？”
    </details>
    <details>
    <summary>文殊师利言：</summary>
    “不也，世尊！
    <br><z>我观如来无决定性，无生无灭，故无所疑。”
    </details>
    <details>
    <summary>佛告文殊师利：</summary>
    “汝今不谓如来出现于世耶？”
    </details>
    <details>
    <summary>文殊师利言：</summary>
    “若有如来出现世者，一切法界亦应出现。”
    </details>
    <details>
    <summary>佛告文殊师利：</summary>
    “汝谓恒沙诸佛入涅槃耶？”
    </details>
    <details>
    <summary>文殊师利言：</summary>
    “诸佛一相，不可思议。”
    </details>
    <details>
    <summary>佛语文殊师利：</summary>
    “如是，如是！
    <br><z>佛是一相，不思议相。”
    </details>
    <details>
    <summary>文殊师利白佛言：</summary>
    “世尊！
    <br><z>佛今住世耶？”
    </details>
    <details>
    <summary>佛语文殊师利：</summary>
    “如是，如是！”
    </details>
    <details>
    <summary>文殊师利言：</summary>
    “若佛住世，恒沙诸佛亦应住世。
    <br><z>何以故？
    <br><z>一切诸佛皆同一相，不思议相。
    <br><z>不思议相，无生无灭。
    <br><z>若未来诸佛出兴于世，一切诸佛亦皆出世。
    <br><z>何以故？
    <br><z>不思议中，无过去、未来、现在相。
    <br><z>但众生取着，谓有出世，谓佛灭度。”
    </details>
    <details>
    <summary>佛语文殊师利：</summary>
    “此是如来、阿罗汉、阿鞞跋致菩萨所解。
    <br><z>何以故？
    <br><z>是三种人，闻甚深法，能不诽谤，亦不赞叹。”
    </details>
    <details>
    <summary>文殊师利白佛言：</summary>
    “世尊！
    <br><z>如是不思议法，谁当诽谤？谁当赞叹？”
    </details>
    <details>
    <summary>佛告文殊师利：</summary>
    “如来不思议，凡夫亦不思议。”
    </details>
    <details>
    <summary>文殊师利白佛言：</summary>
    “世尊！
    <br><z>凡夫亦不思议耶？”
    </details>
    <details>
    <summary>佛言：</summary>
    “亦不思议。
    <br><z>何以故？
    <br><z>一切心相，皆不思议。”
    </details>
    <p></p>
</details>
<details>
<summary>（不思议法即是涅槃）</summary>
    <details>
    <summary>文殊师利言：</summary>
    “若如是说，如来不思议，凡夫亦不思议。
    <br><z>今无数诸佛求于涅槃，徒自疲劳。
    <br><z>何以故？
    <br><z>不思议法即是涅槃，等无异故。”
    </details>
    <details>
    <summary>文殊师利言：</summary>
    “如是凡夫不思议，诸佛不思议。
    <br><z>若善男子、善女人，
    <br><z>久习善根，近善知识，乃能了知。”
    </details>
    <details>
    <summary>佛告文殊师利：</summary>
    “汝欲使如来于众生中，为最胜耶？”
    </details>
    <details>
    <summary>文殊师利言：</summary>
    “我欲使如来于诸众生，为最第一，
    <br><z>但众生相亦不可得。”
    </details>
    <details>
    <summary>佛言：</summary>
    “汝欲使如来得不思议法耶？”
    </details>
    <details>
    <summary>文殊师利言：</summary>
    “欲使如来得不思议法，而于诸法无成就者。”
    </details>
    <details>
    <summary>佛告文殊师利：</summary>
    “汝欲使如来说法教化耶？”
    </details>
    <details>
    <summary>文殊师利白佛言：</summary>
    “我欲使如来说法教化，
    <br><z>而是说及听者，皆不可得。
    <br><z>何以故？
    <br><z>住法界故。
    <br><z>法界、众生，无差别相。”
    </details>
    <details>
    <summary>佛告文殊师利：</summary>
    “汝欲使如来为无上福田耶？”
    </details>
    <details>
    <summary>文殊师利言：</summary>
    “如来是无尽福田，是无尽相。
    <br><z>无尽相即无上福田。
    <br><z>非福田、非不福田，是名福田。
    <br><z>无有明闇生灭等相，是名福田。
    <br><z>若能如是解福田相，深植善种，亦无增减。”
    </details>
    <details>
    <summary>佛告文殊师利：</summary>
    “云何植种，不增不减。”
    </details>
    <details>
    <summary>文殊师利言：</summary>
    “福田之相，不可思议。
    <br><z>若人于中如法修善，亦不可思议。
    <br><z>如是植种，名无增无减，亦是无上最胜福田。”
    </details>
<z>尔时大地以佛神力，六种震动，现无常相。
<br><z>一万六千人皆得无生法忍，
<br><z>七百比丘、三千优婆塞、四万优婆夷、六十亿那由他六欲诸天，
<br><z>远尘离垢，于诸法中得法眼净。
<p></p>
</details>
<p></p>
下卷
<p></p>
<details>
<summary>（一切声相非思议、非不可思议）</summary>
尔时阿难从座而起，偏袒右肩，右膝着地，    
    <details>
    <summary>白佛言：</summary>
    “世尊！
    <br><z>何因缘故，如是大地六种震动？”
    </details>
    <details>
    <summary>佛告阿难：</summary>
    “我说福田无差别相，故现斯瑞。
    <br><z>往昔诸佛亦于此处，作如是说福田之相，利益众生，
    <br><z>一切世界六种震动。”
    </details>
    <details>
    <summary>舍利弗白佛言：</summary>
    “世尊！
    <br><z>文殊师利是不可思议。
    <br><z>何以故！
    <br><z>所说法相，不可思议。”
    </details>
    <details>
    <summary>佛告文殊师利：</summary>
    “如是，如是！
    <br><z>如舍利弗言，汝之所说，实不可思议。”
    </details>
    <details>
    <summary>文殊师利白佛言：</summary>
    “世尊！
    <br><z>不可思议不可说，思议亦不可说。
    <br><z>如是思议不思议性，俱不可说。
    <br><z>一切声相，非思议、亦非不可思议。”
    </details>
<p></p>
</details>
<details>
<summary>（不思议三昧）</summary>
    <details>
    <summary>佛言：</summary>
    “汝入不思议三昧耶？”
    </details>
    <details>
    <summary>文殊师利言：</summary>
    “不也，世尊！
    <br><z>我即不思议，不见有心能思议者，云何而言入不思议三昧？
    <br><z>我初发心欲入是定，而今思惟，实无心相而入三昧。
    <br><z>如人学射，久习则巧；
    <br><z>后虽无心，以久习故，箭发皆中。
    <br><z>我亦如是，初学不思议三昧，系心一缘；
    <br><z>若久习成就，更无心想，恒与定俱。”
    </details>
    <details>
    <summary>舍利弗语文殊师利言：</summary>
    “更有胜妙寂灭定不？”
    </details>
    <details>
    <summary>文殊师利言：</summary>
    “若有不思议定者，汝可问言：‘更有寂灭定不？’
    <br><z>如我意解，
    <br><z>不可思议定尚不可得，云何问有寂灭定乎？”
    </details>
    <details>
    <summary>舍利弗言：</summary>
    “不可思议定不可得耶？”
    </details>
    <details>
    <summary>文殊师利言：</summary>
    “思议定者，是可得相；
    <br><z>不可思议定者，不可得相。
    <br><z>一切众生实成就不思议定。
    <br><z>何以故？
    <br><z>一切心相，即非心故，是名不思议定。
    <br><z>是故一切众生相及不思议三昧相，等无分别。”
    </details>
    <details>
    <summary>佛赞文殊师利言：</summary>
    “善哉，善哉！
    <br><z>汝于诸佛久殖善根，净修梵行，
    <br><z>乃能演说甚深三昧。
    <br><z>汝今安住如是般若波罗蜜中。”
    </details>
<p></p>
</details>
<details>
<summary>（一切法无相，一切法无作）</summary>
    <details>
    <summary>文殊师利言：</summary>
    “若我住般若波罗蜜中，能作是说，即是有想，便住我想。
    <br><z>若住‘有想、我想’中者，般若波罗蜜便有处所。
    <br><z>般若波罗蜜若住于无，亦是我想，亦名处所。
    <br><z>离此二处，住无所住。如诸佛住，安处寂灭非思议境界。
    <br><z>如是不思议，名般若波罗蜜住处。
    <br><z>般若波罗蜜处，一切法无相，一切法无作。
    <br><z>般若波罗蜜即不思议，
    <br><z>不思议即法界，
    <br><z>法界即无相，
    <br><z>无相即不思议，
    <br><z>不思议即般若波罗蜜。
    <br><z>般若波罗蜜、法界，无二无别。
    <br><z>无二无别即法界，
    <br><z>法界即无相，
    <br><z>无相即般若波罗蜜界，
    <br><z>般若波罗蜜界即不思议界，
    <br><z>不思议界即无生无灭界，
    <br><z>无生无灭界即不思议界。”
    </details>
    <details>
    <summary>文殊师利言：</summary>
    “如来界及我界，即不二相。
    <br><z>如是修般若波罗蜜者，则不求菩提。
    <br><z>何以故？
    <br><z>菩提相离，即是般若波罗蜜故。
    <br><z>世尊！
    <br><z>若知我相而不可着，无知无著，是佛所知。
    <br><z>不可思议无知无著，即佛所知。
    <br><z>何以故？
    <br><z>知体本性无所有相。
    <br><z>云何能转法界？
    <br><z>若知本性无体无著者，即名无物。
    <br><z>若无有物，是无处所，无依无住。
    <br><z>无依无住即无生无灭，
    <br><z>无生无灭即是有为无为功德。
    <br><z>若如是知，则无心想。
    <br><z>无心想者，云何当知有为无为功德？
    <br><z>无知即不思议，不思议者是佛所知，
    <br><z>亦无取无不取，不见三世去来等相，
    <br><z>不取生灭及诸起作，亦不断不常。
    <br><z>如是知者是名正智。
    <br><z>不思议智如虚空，无此无彼，不可比类，
    <br><z>无好恶，无等等，无相无貌。”
    </details>
    <details>
    <summary>佛告文殊师利：</summary>
    “若如是知，名不退智。”
    </details>
    <details>
    <summary>文殊师利言：</summary>
    “无作智名不退智。
    <br><z>犹如金铤，先加锤打，方知好恶。
    <br><z>若不治打，无能知者。
    <br><z>不退智相亦复如是。
    <br><z>要行境界，不念不着，无起无作，
    <br><z>具足不动，不生不灭，尔乃显现。”    
    </details>
<p></p>
</details>
<details>
<summary>（嘱累劝发）</summary>
    <details>
    <summary>尔时佛告文殊师利言：</summary>
    “如诸如来，自说己智，谁当能信？”
    </details>
    <details>
    <summary>文殊师利言：</summary>
    “如是智者，非涅槃法、非生死法；
    <br><z>是寂灭行，是无动行；
    <br><z>不断贪欲、瞋恚、愚痴，亦非不断。
    <br><z>何以故？
    <br><z>无尽无灭，不离生死，亦非不离；
    <br><z>不修道，非不修道。
    <br><z>作是解者，名为正信。”
    </details>
    <details>
    <summary>佛告文殊师利言：</summary>
    “善哉，善哉！
    <br><z>如汝所说，深解斯义。”
    </details>
    <details>
    <summary>尔时摩诃迦叶白佛言：</summary>
    “世尊！
    <br><z>于当来世，若说如是甚深正法，
    <br><z>谁能信解如闻受行？”
    </details>
    <details>
    <summary>佛告迦叶：</summary>
    “今此会中，比丘、比丘尼、优婆塞、优婆夷，
    <br><z>得闻此经者，如是人等，于未来世若闻是法，
    <br><z>必能信解于甚深般若波罗蜜，
    <br><z>乃能读诵信解受持，亦为他人分别演说。
    <br><z>譬如长者失摩尼宝，忧愁苦恼。
    <br><z>后若还得，心甚欢喜。
    <br><z>如是，迦叶！
    <br><z>比丘、比丘尼、优婆塞、优婆夷等，
    <br><z>亦复如是，有信乐心。
    <br><z>若不闻法，则生苦恼；
    <br><z>若得闻时，信解受持，
    <br><z>常乐读诵，甚大欢喜。
    <br><z>当知此人，即是见佛，亦即亲近供养诸佛。”
    </details>
    <details>
    <summary>佛告迦叶：</summary>
    “譬如忉利天上，波利质多罗树，疱初出时，
    <br><z>是中诸天见是树已，皆大欢喜，
    <br><z>此树不久必当开敷。
    <br><z>若比丘、比丘尼、优婆塞、优婆夷，
    <br><z>得闻般若波罗蜜，能生信解，亦复如是。
    <br><z>此人不久亦当开敷一切佛法。
    <br><z>于当来世，有比丘、比丘尼、优婆塞、优婆夷，
    <br><z>闻般若波罗蜜，信受读诵，心不悔没。
    <br><z>当知是人，已从此会听受是经，
    <br><z>亦能为人聚落城邑广说流布。
    <br><z>当知是人，佛所护念。
    <br><z>如是甚深般若波罗蜜中，有能信乐，无疑惑者，
    <br><z>是善男子、善女人，
    <br><z>于过去诸佛久已修学，殖众善根。
    <br><z>譬如有人以手穿珠，忽遇无上真摩尼宝，心大欢喜。
    <br><z>当知是人必已曾见。
    <br><z>如是，迦叶！
    <br><z>若善男子、善女人，修学余法，
    <br><z>忽然得闻甚深般若波罗蜜，能生欢喜，亦复如是。
    <br><z>当知此人，已曾闻故。
    <br><z>若有众生得闻甚深般若波罗蜜，心能信受，生大欢喜。
    <br><z>如是人等亦曾亲近无数诸佛，从闻般若波罗蜜，已修学故。
    <br><z>譬如有人，先所经见城邑聚落，后若闻人赞叹彼城，
    <br><z>所有园苑种种池泉，华果林树男女人民，皆可爱乐。
    <br><z>是人闻已，即大欢喜，更劝令说，
    <br><z>是城园苑众好严饰，杂华池泉多诸甘果，种种珍妙一切爱乐。
    <br><z>是人得闻，重甚欢喜。
    <br><z>如是之人，皆曾见故。
    <br><z>若善男子、善女人，有闻般若波罗蜜，
    <br><z>信心听受，能生欢喜，乐闻不厌，而更劝说。
    <br><z>当知此辈，已从文殊师利，曾闻如是般若波罗蜜故。”
    </details>
    <details>
    <summary>迦叶白佛言：</summary>
    “世尊！
    <br><z>若将来世善男子、善女人，
    <br><z>得闻是甚深般若波罗蜜，信乐听受。
    <br><z>以是相故，当知此人亦于过去佛所，曾闻修学。”
    </details>
    <details>
    <summary>文殊师利白佛言：</summary>
    “世尊！
    <br><z>佛说诸法，无作无相，第一寂灭。
    <br><z>若善男子、善女人，有能如是谛了斯义，如闻如说，
    <br><z>为诸如来之所赞叹。
    <br><z>不违法相，是即佛说；
    <br><z>亦是炽然般若波罗蜜相；
    <br><z>亦名炽燃具足佛法。
    <br><z>通达实相，不可思议。”
    </details>
<p></p>
</details>
<details>
<summary>（云何当学般若波罗蜜？）</summary>
    <details>
    <summary>佛告文殊师利：</summary>
    “我本行菩萨道时，修诸善根，
    <br><z>欲住阿鞞跋致地，当学般若波罗蜜。
    <br><z>欲成阿耨多罗三藐三菩提，当学般若波罗蜜。
    <br><z>若善男子、善女人，欲解一切法相，
    <br><z>欲知一切众生心界皆悉同等，当学般若波罗蜜。
    <br><z>文殊师利！
    <br><z>欲学一切佛法具足无碍，当学般若波罗蜜。
    <br><z>欲学一切佛成阿耨多罗三藐三菩提时相好威仪、无量法式，当学般若波罗蜜。
    <br><z>欲知一切佛不成阿耨多罗三藐三菩提一切法式及诸威仪，当学般若波罗蜜。
    <br><z>何以故？
    <br><z>是空法中，不见诸佛、菩提等故。
    <br><z>若善男子、善女人，欲知如是等相无疑惑者，当学般若波罗蜜。
    <br><z>何以故？
    <br><z>般若波罗蜜，不见诸法，若生若灭、若垢若净。
    <br><z>是故善男子、善女人，应作如是学般若波罗蜜。
    <br><z>欲知一切法无过去、未来、现在等相，当学般若波罗蜜。
    <br><z>何以故？
    <br><z>法界性相无三世故。
    <br><z>欲知一切法同入法界心无挂碍，当学般若波罗蜜。
    <br><z>欲得三转十二行法轮，亦自证知而不取着，当学般若波罗蜜。
    <br><z>欲得慈心遍覆一切众生而无限齐，亦不作念有众生相，当学般若波罗蜜。
    <br><z>欲得于一切众生不起诤论，亦复不取无诤论相，当学般若波罗蜜。
    <br><z>欲知是处非处、十力、无畏，住佛智慧得无碍辩，当学般若波罗蜜。”
    </details>
    <details>
    <summary>尔时文殊师利白佛言：</summary>
    “世尊！
    <br><z>我观正法，
    <br><z>无为无相，无得无利，
    <br><z>无生无灭，无来无去，
    <br><z>无知者、无见者、无作者。
    <br><z>不见般若波罗蜜，亦不见般若波罗蜜境界，
    <br><z>非证、非不证。
    <br><z>不作戏论，无有分别。
    <br><z>一切法无尽、离尽，
    <br><z>无凡夫法，无声闻法，
    <br><z>无辟支佛法、佛法。
    <br><z>非得、非不得，
    <br><z>不舍生死，不证涅槃。
    <br><z>非思议、非不思议，
    <br><z>非作、非不作。
    <br><z>法相如是。
    <br><z>不知云何当学般若波罗蜜？”
    </details>
    <details>
    <summary>尔时佛告文殊师利：</summary>
    “若能如是知诸法相，是名当学般若波罗蜜。
    <br><z>菩萨摩诃萨若欲学菩提自在三昧，
    <br><z>得是三昧已，照明一切甚深佛法，及知一切诸佛名字，
    <br><z>亦悉了达诸佛世界，无有障碍，
    <br><z>当如文殊师利所说般若波罗蜜中学。”
    </details>
<p></p>
</details>
<details>
<summary>（一行三昧）</summary>
    <details>
    <summary>文殊师利白佛言：</summary>
    “世尊！
    <br><z>何以故名般若波罗蜜？”
   </details>
    <details>
    <summary>佛言：</summary>
    “般若波罗蜜无边无际，无名无相，
    <br><z>非思量，无归依，无洲渚，
    <br><z>无犯无福，无晦无明，
    <br><z>犹如法界，无有分齐，亦无限数，
    <br><z>是名般若波罗蜜；
    <br><z>亦名菩萨摩诃萨行处。
    <br><z>非处、非不行处，悉入一乘，名非行处。
    <br><z>何以故？
    <br><z>无念无作故。”
    </details>
    <details>
    <summary>文殊师利白佛言：</summary>
    “世尊！
    <br><z>当云何行，能速得阿耨多罗三藐三菩提？”
    </details>
    <details>
    <summary>佛言：</summary>
    “文殊师利！
    <br><z>如般若波罗蜜所说行，能速得阿耨多罗三藐三菩提。
    <br><z>复有一行三昧，若善男子、善女人，修是三昧者，
    <br><z>亦速得阿耨多罗三藐三菩提。”
    </details>
    <details>
    <summary>文殊师利言：</summary>
    “世尊！
    <br><z>云何名一行三昧？”
    </details>
    <details>
    <summary>佛言：</summary>
    “法界一相，系缘法界，是名一行三昧。
    <br><z>若善男子、善女人，欲入一行三昧，
    <br><z>当先闻般若波罗蜜，如说修学，然后能入一行三昧。
    <br><z>如法界缘，不退不坏，不思议，无碍无相。
    <br><z>善男子、善女人，欲入一行三昧，
    <br><z>应处空闲，舍诸乱意，不取相貌，
    <br><z>系心一佛，专称名字。
    <br><z>随佛方所，端身正向，能于一佛念念相续，
    <br><z>即是念中，能见过去、未来、现在诸佛。
    <br><z>何以故？
    <br><z>念一佛功德无量无边，亦与无量诸佛功德无二，
    <br><z>不思议佛法等无分别，皆乘一如，成最正觉，
    <br><z>悉具无量功德、无量辩才。
    <br><z>如是入一行三昧者，尽知恒沙诸佛、法界，无差别相。
    <br><z>阿难所闻佛法，得念总持，
    <br><z>辩才智慧于声闻中虽为最胜，犹住量数，则有限碍。
    <br><z>若得一行三昧，诸经法门，一一分别，
    <br><z>皆悉了知，决定无碍。
    <br><z>昼夜常说，智慧辩才终不断绝。
    <br><z>若比阿难多闻辩才，百千等分不及其一。
    <br><z>菩萨摩诃萨应作是念：‘我当云何逮得一行三昧不可思议功德无量名称？’
    <br><z>佛言：‘菩萨摩诃萨当念一行三昧，常勤精进而不懈怠。’
    <br><z>如是次第，渐渐修学，
    <br><z>则能得入一行三昧，不可思议功德作证，
    <br><z>除谤正法不信，恶业重罪障者，所不能入。
    <br><z>复次，文殊师利！
    <br><z>譬如有人得摩尼珠，示其珠师。
    <br><z>珠师答言：‘此是无价真摩尼宝。’
    <br><z>即求师言：‘为我治磨，勿失光色。’
    <br><z>珠师治已，随其磨时，珠色光明映彻表里。
    <br><z>文殊师利！
    <br><z>若有善男子、善女人，修学一行三昧不可思议功德无量名称，
    <br><z>随修学时，知诸法相，明达无碍，功德增长，亦复如是。
    <br><z>文殊师利！
    <br><z>譬如日轮，光明遍满，无有减相。
    <br><z>若得一行三昧，悉能具足一切功德，无有缺少，亦复如是。
    <br><z>照明佛法，如日轮光。
    <br><z>文殊师利！
    <br><z>我所说法，皆是一味离味，解脱味，寂灭味。
    <br><z>若善男子、善女人，得是一行三昧者，
    <br><z>其所演说，亦是一味离味，解脱味、寂灭味，
    <br><z>随顺正法，无错谬相。
    <br><z>文殊师利！
    <br><z>若菩萨摩诃萨得是一行三昧，
    <br><z>皆悉满足助道之法，速得阿耨多罗三藐三菩提。
    <br><z>复次，文殊师利！
    <br><z>菩萨摩诃萨，不见法界有分别相及以一相，
    <br><z>速得阿耨多罗三藐三菩提相，不可思议。
    <br><z>是菩提中，亦无得佛。
    <br><z>如是知者，速得阿耨多罗三藐三菩提。
    <br><z>若信一切法悉是佛法，不生惊怖、亦不疑惑，
    <br><z>如是忍者，速得阿耨多罗三藐三菩提。”
    </details>
    <details>
    <summary>文殊师利白佛言：</summary>
    “世尊！
    <br><z>以如是因，速得阿耨多罗三藐三菩提耶？”
    </details>
    <details>
    <summary>佛言：</summary>
    “得阿耨多罗三藐三菩提，
    <br><z>不以因得，不以非因得。
    <br><z>何以故？
    <br><z>不思议界，不以因得，不以非因得。
    <br><z>若善男子、善女人，闻如是说，不生懈怠，
    <br><z>当知是人，已于先佛种诸善根。
    <br><z>是故比丘、比丘尼，闻说是甚深般若波罗蜜，不生惊怖，即是从佛出家。
    <br><z>若优婆塞、优婆夷，得闻如是甚深般若波罗蜜，心不惊怖，即是成就真归依处。
    <br><z>文殊师利！
    <br><z>若善男子、善女人，不习甚深般若波罗蜜，即是不修佛乘。
    <br><z>譬如大地，一切药木皆依地生长。
    <br><z>文殊师利！
    <br><z>菩萨摩诃萨亦复如是。
    <br><z>一切善根皆依般若波罗蜜而得增长，
    <br><z>于阿耨多罗三藐三菩提不相违背。”
    </details>
<p></p>
</details>
<details>
<summary>（一切法皆菩提相）</summary>
    <details>
    <summary>尔时文殊师利白佛言：</summary>
    “世尊！
    <br><z>此阎浮提城邑聚落，当于何处，演说如是甚深般若波罗蜜？”
    </details>
    <details>
    <summary>佛告文殊师利：</summary>
    “今此会中，若有人闻般若波罗蜜，皆发誓言：
    <br>‘于未来世，常得与般若波罗蜜相应，从是信解，未来世中能听是经。’
    <br><z>当知此人不从余小善根中来，所能堪受，闻已欢喜。
    <br><z>文殊师利！
    <br><z>若复有人，从汝听是般若波罗蜜，应作是言：
    <br>‘此般若波罗蜜中，无声闻、辟支佛法、佛法，亦无凡夫生灭等法。’”
    </details>
    <details>
    <summary>文殊师利白佛言：</summary>
    “世尊！
    <br><z>若比丘、比丘尼、优婆塞、优婆夷，
    <br><z>来问我言：‘云何如来说般若波罗蜜？’
    <br><z>我当答言：‘一切诸法无诤论相，云何如来当说般若波罗蜜？’
    <br><z>何以故？
    <br><z>不见有法可与法诤论，亦无众生心识能知。
    <br><z>复次，世尊！
    <br><z>我当更说究竟实际。
    <br><z>何以故？
    <br><z>一切法相同入实际，阿罗汉无别胜法。
    <br><z>何以故？
    <br><z>阿罗汉法、凡夫法，不一不异故。
    <br><z>复次，世尊！
    <br><z>如是说法，无有众生已得涅槃，今得、当得。
    <br><z>何以故？
    <br><z>无有决定众生相故。”
   </details>
    <details>
    <summary>文殊师利言：</summary>
    “若人欲闻般若波罗蜜，我当作如是说。
    <br><z>其有听者，不念不着，无闻无得，当如幻人无所分别。
    <br><z>如是说者，是真说法。
    <br><z>是故听者莫作二相，不舍诸见而修佛法，不取佛法，不舍凡夫法。
    <br><z>何以故？
    <br><z>佛及凡夫，二法相空，无取舍故。
    <br><z>若人问我，当作是说，如是安慰，如是建立。
    <br><z>善男子、善女人，应如是问，作如是住，
    <br><z>心不退不没，当如法相，随顺般若波罗蜜说。”
   </details>
    <details>
    <summary>尔时世尊叹文殊师利：</summary>
    “善哉，善哉！如汝所说。
    <br><z>若善男子、善女人，欲见诸佛，应学如是般若波罗蜜。
    <br><z>欲亲近诸佛，如法供养，应学如是般若波罗蜜。
    <br><z>若欲言如来是我世尊，应学如是般若波罗蜜。
    <br><z>若言如来非我世尊，亦应学如是般若波罗蜜。
    <br><z>若欲成阿耨多罗三藐三菩提，应学如是般若波罗蜜。
    <br><z>若欲不成阿耨多罗三藐三菩提，亦应学如是般若波罗蜜。
    <br><z>若欲成就一切三昧，应学如是般若波罗蜜。
    <br><z>若欲不成就一切三昧，亦应学如是般若波罗蜜。
    <br><z>何以故？
    <br><z>无作三昧，无异相故；
    <br><z>一切法，无生无出故。
    <br><z>若欲知一切法假名，应学如是般若波罗蜜。
    <br><z>若欲知一切众生修菩提道，不求菩提相，心不退没，应学如是般若波罗蜜。
    <br><z>何以故？
    <br><z>一切法皆菩提相故。
    <br><z>若欲知一切众生行非行相，非行即菩提，菩提即法界，法界即实际，心不退没，应学如是般若波罗蜜。
    <br><z>若欲知一切如来神通变化，无相无碍亦无方所，应学如是般若波罗蜜。”
   </details>
    <details>
    <summary>佛告文殊师利：</summary>
    “若比丘、比丘尼、优婆塞、优婆夷，欲得不堕恶趣，当学般若波罗蜜。
    <br><z>一四句偈，受持读诵，为他解说，随顺实相。
    <br><z>如是善男子、善女人，当知决定得阿耨多罗三藐三菩提，则住佛国。
    <br><z>若闻如是般若波罗蜜，不惊不畏，心生信解。
    <br><z>当知此辈，佛所印可，是佛所行大乘法印。
    <br><z>若善男子、善女人，学此法印，超过恶趣，不入声闻、辟支佛道，以超过故。”
   </details>
<p></p>
</details>
<details>
<summary>（大众许愿）</summary>
<z>尔时帝释三十三天，
<br><z>以天妙华：优钵罗华、拘物头华、分陀利华、天曼陀罗华等，
<br><z>天栴檀香及余末香，种种金宝，作天伎乐，
<br><z>为供养般若波罗蜜并诸如来及文殊师利，以散其上。
<br><z>作是供养已，
    <details>
    <summary>（帝释三十三天作是愿：）</summary>
    “愿我常闻般若波罗蜜法印。”
    </details>
    <details>
    <summary>释提桓因复作是愿：</summary>
    “愿阎浮提善男子、善女人，
    <br><z>常使得闻是经决定佛法，
    <br><z>皆令信解受持读诵为人演说。
    <br><z>一切诸天为作拥护。”
    </details>
    <details>
    <summary>尔时佛告释提桓因言：</summary>
    “憍尸迦！如是，如是！
    <br><z>善男子、善女人，当得决定诸佛菩提。”
    </details>
    <details>
    <summary>文殊师利白佛言：</summary>
    “世尊！
    <br><z>如是受持，善男子、善女人，得大利益，功德无量。”
    </details>
<z>尔时以佛神力，一切大地六种震动。
<br><z>佛时微笑，放大光明，遍照三千大千世界。
    <details>
    <summary>文殊师利白佛言：</summary>
    “世尊！
    <br><z>即是如来印般若波罗蜜相。”
    </details>
    <details>
    <summary>佛言：</summary>
    “文殊师利！如是，如是！
    <br><z>说般若波罗蜜已皆现此瑞，
    <br><z>为印般若波罗蜜故，使人受持，令无赞毁。
    <br><z>何以故？
    <br><z>无相法印，不可赞毁。
    <br><z>我今以是法印，令诸天魔不能得便。”
    </details>
佛说是已，尔时诸大菩萨及四部众，闻说般若波罗蜜，欢喜奉行。
   </details>
<p></p>
文殊师利所说摩诃般若波罗蜜经（终）
<p></p>
</body>
</html>
