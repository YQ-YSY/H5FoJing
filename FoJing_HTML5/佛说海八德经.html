<html>
<head>
    <title>
    佛说海八德经
    </title>
    <meta http-equiv="content-type" content="text/html; charset="utf-8" />
    <style>
        details, z{margin-left: 1em;}
    </style>
</head>
<body>
（大正藏 第01册 No.0035 第0819页）
<br>
<br>佛说海八德经
<br>后秦龟兹国三藏鸠摩罗什译
<p></p>
<details>
<summary>（序）</summary>
    <z>闻如是，一时，佛游无胜国。
    <br><z>时，在河边，常以十五日，为诸沙门说戒经。
    <br><z>佛坐寂寞，久而无言。
    <details>
    <summary>阿难整服，长跪白曰：</summary>
    “沙门坐定，乐闻清法。”
    </details>
    <z>世尊默然。
    <details>
    <summary>阿难三起白：</summary>
    “夜已半，可说戒经。”
    </details>
    <details>
    <summary>世尊乃曰：</summary>
    “诸沙门中，有秽浊者，心邪。
    <br><z>行违言与法，乖沙门之戒。
    <br><z>威神致重，非彼‘下贱’所能执行，
    <br><z>清浊相违，故吾不说。”
    </details>
    <z>尊德‘目连’一心入定，道眼净观，
    <br><z>具见彼心，有可弃之行矣。
    <details>
    <summary>目连即与谓之曰：</summary>
    “起！
    <br><z>非尔俗夫所应坐处也。”
    </details>
    <z>彼不肯起，牵臂使出。
    <details>
    <summary>（目连）曰：</summary>
    “尔无至德，心怀六邪，
    <br><z>何敢以臭溷之体，坐天香之座？
    <br><z>尔是弃人，非沙门矣。”
    </details>
    <z>目连即还就清净座。
    <details>
    <summary>佛告目连：</summary>
    “子何一愚，好喻不出，牵臂乃去？”
    </details>
    <details>
    <summary>佛告沙门：</summary>
    “靖听吾言。”
    </details>
    <details>
    <summary>诸沙门曰：</summary>
    “唯然！
    <br><z>受教。”
    </details>
<p></p>
</details>
<details>
<summary>（佛告沙门：海有八德）</summary>
“观彼巨海，有八美德：
    <details>
    <summary>（一德、海阔深空）</summary>
    <z>其广，即汪洋无涯；
    <br><z>其深，则有不测之底；
    <br><z>稍入、稍深，无前所碍。
    <br><z>斯一德也。
    </details>
    <details>
    <summary>（二德、海定潮期）</summary>
    <z>海潮不‘过期、先际’。
    <br><z>斯二德也。
    </details>
    <details>
    <summary>（三德、海不容腐）</summary>
    <z>海含众宝，靡所不包；
    <br><z>死尸臭朽，海不容焉；
    <br><z>神风吹漂，上岸之边。
    <br><z>斯三德也。
    </details>
    <details>
    <summary>（四德、海怀众珍）</summary>
    <z>海怀众珍：
    <br><z>黄金白银、琉璃水精、
    <br><z>珊瑚龙玫、明月神珠，
    <br><z>千奇万异，无求不得。
    <br><z>斯四德也。
    </details>
    <details>
    <summary>（五德、海纳百川）</summary>
    <z>普天之下，有五大河，流行注海，
    <br><z>西流者，名：恒；
    <br><z>南流者，名：邪云；
    <br><z>东流者，两河：
    <br><z><z>一名：沙陆。
    <br><z><z>一名：阿夷越。
    <br><z>北流，名：墨。
    <br><z>五河流迈，俱入于海，
    <br><z>皆去旧名，合为：海。
    <br><z>斯五德也。
    </details>
    <details>
    <summary>（六德、海无消溢）</summary>
    <z>五河万流，淋雨终时，
    <br><z>立天地来，雨落河注，
    <br><z>海水如故，盖无增减。
    <br><z>斯六德也。
    </details>
    <details>
    <summary>（七德、海孕圣相）</summary>
    <z>海有众鱼，巨躯巍巍：
    <br><z>第一鱼身，长四千里；第二鱼身，长八千里；
    <br><z>第三鱼身，长万二千里；第四鱼身，长万六千里；
    <br><z>第五鱼身，长二万里；第六鱼身，长二万四千里；
    <br><z>第七鱼身，长二万八千里。
    <br><z>斯七德也。
    </details>
    <details>
    <summary>（八德、海性均中）</summary>
    <z>海水通咸，边中如一。
    <br><z>斯八德也。
    </details>
<z>以斯之故，质亮神龙欣心乐之。
<p></p>
</details>
<details>
<summary>（佛之经籍，亦有八德）</summary>
<z>吾经妙典，亦有景德：
    <details>
    <summary>（一德、无尽广深）</summary>
<z>读之无尽，其义日深；
<br><z>梵魔、帝释，无能测度。
<br><z>犹海广远，甚深难测；
<br><z>以斯之故，诸沙门乐之。
<br><z>斯一德矣。
    </details>
    <details>
    <summary>（二德、不失其时）</summary>
<z>吾诸弟子，更相检率；
<br><z>诵经坐禅、礼仪景式，不失其时也；
<br><z>犹海之潮，不‘过期、先际’。
<br><z>斯二德也。
    </details>
    <details>
    <summary>（三德、净法憺怕）</summary>
<z>吾法清洁，志在憺怕，衣食供已，不畜微余；
<br><z>若有沙门、志趣秽浊，以法弹遣、不得处庙；
<br><z>犹海弘裕，不容臭尸。
<br><z>斯三德也。
    </details>
    <details>
    <summary>（四德、经义备悉）</summary>
<z>吾道众经，其义备悉。
<br><z>沙门潜思，练去心垢：‘贪淫、恚嫉、愚痴、众秽’；
<br><z>犹若磨镜，莹垢尽之，又荡微曀，照无不睹：
<br><z><z><z>一、坐自思，存惟‘往古、生死之源’，得无不知；
<br><z><z><z>二、惟‘天地万物’若幻，夫有合会，必当别离；
<br><z><z><z>三、常慈心，愍世‘愚惑、作行颠倒、不自知误’；
<br><z><z><z>四、自精思，既知‘往古’，又照‘未然’。
<br><z>众生魂神，所当趣向。
<br><z>吾向道以‘心净’为珍宝；
<br><z>沙门去秽，得净行者，其心喜之；
<br><z>犹彼质亮，乐海众宝。
<br><z>斯四德矣。
    </details>
    <details>
    <summary>（五德、合众为一）</summary>
<z>吾道弘大，合众为一。
<br><z>帝王种、梵志种、君子种、下贱种，来作沙门者：
<br><z>皆弃本姓，以道相亲；明愚相进，意如兄弟；
<br><z>犹彼众流，合名曰海；以斯之故，沙门乐之。
<br><z>斯六德矣。（编者注：此处原文笔误，应为：斯五德矣）
    </details>
    <details>
    <summary>（六德、微妙渊奥）</summary>
<z>吾道微妙，经典渊奥。
<br><z>上士得之：
<br><z><z><z>一号：沟港。
<br><z><z><z>二号：频来。
<br><z><z><z>三号：不还。
<br><z><z><z>四号：应真。
    </details>
    <details>
    <summary>（七德、应真用德）</summary>
<z>应真之道，其心清净；犹天明珠，垢藏之德；
<br><z>分身散体，存亡自由；住寿无极，亦不老病；
<br><z>犹彼巨海，有神龙鱼；以斯之故，沙门乐之。
    </details>
    <details>
    <summary>（八德、中庸正道）</summary>
<z>吾之经籍，义美甘露；
<br><z>仙圣所不闻；梵释所希睹。
<br><z>往古来今，无物不记；
<br><z>边中皆正，犹海通咸；
<br><z>亦以斯故，沙门乐之。
    </details>
<p></p>
</details>
<z>夫见吾经者，意皆‘趣、无为’矣。
<br><z>海有八德，吾经亦然。”
<details>
<summary>阿难又起，稽首白曰：</summary>
“东旦欲明，愿说重戒。”
<p></p>
</details>
<details>
<summary>世尊曰：</summary>
“自今之后，吾不复说‘重戒之经’。
<br><z>戒之不从，恐彼神‘雷威怒’加之也。
<br><z>吾以斯故，不说戒经。
<br><z>自今以往，更相检率，以十五日，会说戒经。”
<p></p>
</details>
<z>诸比丘起，为佛作礼。
<p></p>
佛说海八德经（终）
<p></p>
<details>
<summary>（原文后注：）</summary>
按此经文，决非罗什之译，似是后汉之经。
<br>疑此是彼竺法兰译，为失本者，藏中错为罗什译耳。
<p></p>
</details>
</body>
</html>
