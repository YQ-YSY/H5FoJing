<html>
<head>
    <title>
    佛说鹿母经
    </title>
    <meta http-equiv="content-type" content="text/html; charset="utf-8" />
    <style>
        details, z{margin-left: 1em;}
    </style>
</head>
<body>
（大正藏 第03册 No.0182 第0455页）
<br>
<br>佛说鹿母经
<br>西晋月氏国三藏竺法护译
<p></p>
<details>
<summary>佛言：（鹿母生二子，误堕猎弶中）</summary>
“昔者，有鹿数百为群，随逐美草，侵近人邑；
<br><z>国王出猎，遂各分迸。
<br><z>有一鹿母怀妊，独逝；被逐，饥疲、失侣、怅怏。
<br><z>时，生二子，舍行求食，
<br><z>茕悸失措，堕猎弶中，悲鸣欲出，不能得脱。
<br><z>猎师闻声，便往视之，见鹿心喜，适前欲杀。
<p></p>
</details>
<details>
<summary>（鹿母哀求猎者，暂还视子，信誓返回就死）</summary>
    <details>
    <summary>鹿乃叩头，求哀自陈：</summary>
    ‘向生二子，尚小无知，始视蒙蒙，未晓东西。
    <br><z>乞假须臾，暂还视子，将示水草，使得生活；
    <br><z>旋来就死，不违信誓。’
    </details>
<z>是时，猎者闻鹿所语，惊怪甚奇！
    <details>
    <summary>（猎者）即答鹿曰：</summary>
    ‘一切世人尚无至诚，况汝鹿身？
    <br><z>从死得去，岂当还期？
    <br><z>终不放汝。’
    </details>
    <details>
    <summary>鹿复报言：</summary>
    ‘听则子存，留则子亡，
    <br><z>母子俱死，不得生别，
    <br><z>分死全子，灭三痛剧。’
    </details>
    <details>
    <summary>（鹿）即便说偈，以报猎者：</summary>
    ‘我身为畜兽，游处于林薮，贱生贪躯命，不能故送死。
    <br><z>今来入君弶，分当就刀机，不惜腥臊身，但怜二子耳。’
    </details>
<z>猎者于是闻鹿所语，甚奇甚异！
    <details>
    <summary>（猎者）意犹有贪，复答鹿曰：</summary>
    ‘夫巧伪无实、奸诈难信；虚华万端、狡猾非一。
    <br><z><z>爱身重死，少能效命。
    <br><z><z>人之无良，犹难为期；而况禽兽，去岂复还？
    <br><z><z>固不放汝，不须多方。’
    </details>
    <details>
    <summary>鹿复垂泪，以偈报言：</summary>
    ‘虽身为贱畜，不识人义方，奈何受慈恩，一去不复还。
    <br><z>宁就分裂痛，无为虚伪存，哀伤二子穷，乞假须臾间。
    <br><z>世若有恶人，斗乱比丘僧、破塔坏佛寺、及杀阿罗汉、
    <br><z>反逆害父母、兄弟及妻子；设我不还来，罪大过于是。’
    </details>
<z>尔时，猎者重闻鹿言，心益悚然。
    <details>
    <summary>（猎者）乃却叹曰：</summary>
    ‘惟我处世，得生为人：
    <br><z>愚惑痴冥、背恩薄义；残害众生、杀猎为业；
    <br><z>欺伪苟得、贪求无耻；不知非常、识别三尊。
    <br><z>鹿之所言，有殊于人；信誓邈邈，情现尽中。’
    </details>
<z>便前解弶，放之令去。
<p></p>
</details>
<details>
<summary>（鹿母见辞二子，行示水草，说无常苦）</summary>
<z>于是，鹿母至其子所，
<br><z>低头鸣吟、舐子身体，一悲一喜。
    <details>
    <summary>（鹿）而说偈言：</summary>
    ‘一切恩爱会，皆由因缘合；合会有别离，无常难得久。
    <br><z>今我为尔母，恒恐不自保，生世多畏惧，命危于晨露。’
    </details>
<z>于是，鹿母将其二子，示好水草，
    <details>
    <summary>（鹿）垂泪交流，即说偈言：</summary>
    ‘吾朝行不遇，误堕猎者手，即当应屠割，碎身化糜朽。
    <br><z>念汝求哀来，今当还就死；怜汝小早孤，努力自活己。’
    </details>
<z>鹿母说已，便舍而去。
<br><z>二子鸣啼，悲泣恋慕，从后追寻，顿地复起。
    <details>
    <summary>母顾命曰：</summary>
    ‘尔还勿来！
    <br><z>无得母子并命俱死！
    <br><z>吾没，甘心。
    <br><z>伤汝，未识。
    <br><z>世间无常，皆有别离。
    <br><z>我自薄命，尔生薄祐。
    <br><z>何为悲怜、徒益忧患？
    <br><z>但当建行毕罪。’
    </details>
    <details>
    <summary>于是母复为子，说此偈言：</summary>
    ‘吾前生贪爱，今来为畜身。生世皆有死，无脱不终患。
    <br><z>制意一离贪，然后乃大安。宁就诚信死，终不欺殆生。’
    </details>
<p></p>
</details>
<details>
<summary>（鹿母舍生赴誓，猎者感伤放归）</summary>
<z>子犹悲号，恋慕相寻；
<br><z>至于弶所，东西求索；
<br><z>乃见猎者，卧于树下。
    <details>
    <summary>鹿母住前，说偈觉言：</summary>
    ‘前所可放鹿，今来还就死。
    <br><z>恩爱愚贱畜，得见辞二子；
    <br><z>将行示水草，为说非常苦。
    <br><z>万没无遗恨，念恩不敢负。’
    </details>
<z>猎者于是忽觉惊起。
    <details>
    <summary>鹿复长跪，向猎者重说偈言：</summary>
    ‘君前见放去，德重过天地；贱畜被慈育，赴信还就死。
    <br><z>感仁恩难忘，不敢违命旨；虽怀千返报，犹不毕恩纪。’
    </details>
<z>猎者见鹿：笃信死义、志节丹诚、慈行发中；
<br><z>效应徴验、舍生赴誓；母子悲恋，相寻而至。
    <details>
    <summary>（猎者）慈感愍伤，稽首谢曰：</summary>
    ‘为天是神祇，信义妙乃尔，恐惧情悚然，岂敢加逆害。
    <br><z>宁自杀所亲，碎身及妻子，何忍害灵神，起想如毛发。’
    </details>
<z>猎者即便，放鹿使去。
<br><z>母子悲喜，鸣声呦呦。
    <details>
    <summary>（鹿）偈谢猎者：</summary>
    ‘贱畜生处世，当应充厨宰，即时分烹煮；
    <br><z>宽惠辞二子，天仁重爱物，复蒙放舍原；
    <br><z>德祐积无量，非口所能陈。’
    </details>
<z>尔时，猎者具以闻王。
<br><z>国人咸知，普感‘慈信鹿’之仁行，
<br><z>有喻于义，莫不肃叹！为止杀猎。
<br><z>于是鹿还，鸣群啸侣，以游、以集，各宁其所。”
<p></p>
</details>
<details>
<summary>佛语阿难：（前世今生，身份本名）</summary>
“昔吾所更‘勤苦’如是。
<br><z>尔时鹿者，我身是。
<br><z>二子者，罗云、及罗汉朱利母是。
<br><z>其国王者，舍利弗是。
<br><z>时射猎者，汝身是。
<br><z>我之所入，兴隆道化；种善无厌，分德不住；
<br><z>虽在禽兽，不忘菩萨；权行如应，导利一切；
<br><z>普使众生，度济获安。
<br><z>逮是功德，疾成至佛真人。
<br><z>至诚忠信，不可不作。”
<p></p>
</details>
<p></p>
佛说鹿母经（终）
<p></p>
</body>
</html>
