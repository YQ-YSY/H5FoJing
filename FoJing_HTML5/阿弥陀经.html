<html>
<head>
    <title>
    阿弥陀经_佛说阿弥陀经
    </title>
    <meta charset="utf-8"/>
    <style>
        details, z{margin-left: 1em;}
    </style>
</head>
<body>
（大正藏 第12册 No.0366 第0346页）
<br>
<br>佛说阿弥陀经
<br>姚秦龟兹三藏鸠摩罗什译
<p></p>
<details>
<summary>（序）</summary>
<z>如是我闻，一时，佛在‘舍卫国’祇树给孤独园，
<br><z>与大比丘僧千二百五十人俱，皆是大阿罗汉，众所知识。
<br><z>长老舍利弗、摩诃目乾连、摩诃迦叶、摩诃迦栴延、
<br><z>摩诃拘絺罗、离婆多、周梨槃陀迦、难陀、阿难陀、
<br><z>罗睺罗、憍梵波提、宾头卢颇罗堕、迦留陀夷、
<br><z>摩诃劫宾那、薄俱罗、阿㝹楼驮，如是等诸大弟子，
<br><z>并诸菩萨摩诃萨：文殊师利法王子、阿逸多菩萨、
<br><z>干陀诃提菩萨、常精进菩萨，与如是等诸大菩萨，
<br><z>及‘释提桓因’等无量诸‘天’大众俱。
<p></p>
</details>
<details>
<summary>（彼土何故，名为‘极乐’？）</summary>
<z>尔时，佛告长老舍利弗：
<br>“从是西方过十万亿佛土，有世界名曰极乐。
<br><z>其土有佛，号阿弥陀，今现在说法。
<br><z>舍利弗！
<br><z>彼土何故名为极乐？
<br><z>其国众生无有众苦，但受诸乐，故名：极乐。
<br><z>又，舍利弗！
<br><z>极乐国土，七重栏楯、七重罗网、七重行树，
<br><z>皆是四宝周匝围绕，
<br><z>是故彼国，名曰：极乐。
<p></p>
</details>
<details>
<summary>（七宝池，八功德水）</summary>
<z>又，舍利弗！
<br><z>极乐国土有七宝池，
<br><z>八功德水充满其中。
<br><z>池底纯以‘金沙’布地；
<br><z>四边阶道，金、银、琉璃、颇梨合成。
<br><z>上有楼阁，亦以金、银、琉璃、
<br><z>颇梨、车磲、赤珠、马瑙而严饰之。
<br><z>池中莲花，大如车轮，青色青光，黄色黄光，
<br><z>赤色赤光，白色白光，微妙香洁。
<br><z>舍利弗！
<br><z>极乐国土成就如是功德庄严。
<p></p>
</details>
<details>
<summary>（盛花供佛，饭食经行）</summary>
<z>又，舍利弗！
<br><z>彼佛国土，常作天乐，黄金为地，
<br><z>昼夜六时，天雨‘曼陀罗华’。
<br><z>其国众生，常以清旦，
<br><z>各以衣裓，盛众妙华，供养他方十万亿佛；
<br><z>即以食时，还到本国，饭食经行。
<br><z>舍利弗！
<br><z>极乐国土成就如是功德庄严。
<p></p>
</details>
<details>
<summary>（鸟树风网，音声说法）</summary>
<z>复次，舍利弗！
<br><z>彼国常有种种奇妙杂色之鸟：
<br><z>白鹄、孔雀、鹦鹉、舍利、迦陵频伽、共命之鸟。
<br><z>是诸众鸟，昼夜六时，出和雅音，
<br><z>其音演畅‘五根、五力、七菩提分、八圣道分’如是等法。
<br><z>其土众生闻是音已，皆悉：念佛、念法、念僧。
<br><z>舍利弗！
<br><z>汝勿谓：‘此鸟实是罪报所生。’
<br><z>所以者何？
<br><z>彼佛国土，无三恶趣。
<br><z>舍利弗！
<br><z>其佛国土，尚无‘三恶道’之名，何况有实？
<br><z>是诸众鸟，皆是‘阿弥陀佛’欲令法音宣流，变化所作。
<br><z>舍利弗！
<br><z>彼佛国土，微风吹动，
<br><z>诸宝行树、及宝罗网，出微妙音，
<br><z>譬如：百千种乐，同时俱作。
<br><z>闻是音者，皆自然生‘念佛、念法、念僧’之心。
<br><z>舍利弗！
<br><z>其佛国土成就如是功德庄严。
<p></p>
</details>
<details>
<summary>（彼佛何故，号‘阿弥陀’？）</summary>
<z>舍利弗！
<br><z>于汝意云何，彼佛何故，号‘阿弥陀’？
<br><z>舍利弗！
<br><z>彼佛光明无量，照十方国无所障碍，
<br><z>是故，号为‘阿弥陀’。
<br><z>又，舍利弗！
<br><z>彼佛寿命、及其人民，无量无边‘阿僧祇’劫，
<br><z>故名：阿弥陀。
<br><z>舍利弗！
<br>‘阿弥陀佛’成佛已来，于今十劫。
<br><z>又，舍利弗！
<br><z>彼佛有无量无边‘声闻’弟子，皆阿罗汉，
<br><z>非是算数之所能知；
<br><z>诸菩萨，亦复如是。
<br><z>舍利弗！
<br><z>彼佛国土，成就如是功德庄严。
<p></p>
</details>
<details>
<summary>（阿鞞跋致，一生补处）</summary>
<z>又，舍利弗！
<br><z>极乐国土众生生者，皆是阿鞞跋致。
<br><z>其中多有一生补处；
<br><z>其数甚多，非是算数所能知之；
<br><z>但可以无量无边‘阿僧祇’劫说。
<br><z>舍利弗！
<br><z>众生闻者，应当发愿，愿生彼国。
<br><z>所以者何？
<br><z>得与如是诸‘上善人’俱会一处。
<p></p>
</details>
<details>
<summary>（不可以‘少善根、福德’因缘，得生彼国）</summary>
<z>舍利弗！
<br><z>不可以‘少善根、福德’因缘，得生彼国。
<br><z>舍利弗！
<br><z>若有善男子、善女人，闻说‘阿弥陀佛’，
<br><z>执持名号，若一日、若二日、若三日、
<br><z>若四日、若五日、若六日、若七日，一心不乱；
<br><z>其人临命终时，‘阿弥陀佛、与诸圣众’现在其前。
<br><z>是人终时，心不颠倒，即得往生‘阿弥陀佛’极乐国土。
<br><z>舍利弗！
<br><z>我见是利，故说此言。
<br><z>若有众生闻是说者，应当发愿：生彼国土。
<p></p>
</details>
<details>
<summary>（东方诸佛赞叹）</summary>
<z>舍利弗！
<br><z>如我今者，赞叹‘阿弥陀佛’不可思议功德；
<br><z>东方亦有：阿閦鞞佛、须弥相佛、大须弥佛、
<br><z>须弥光佛、妙音佛，如是等‘恒河沙’数诸佛，
<br><z>各于其国，出广长舌相，遍覆三千大千世界，
<br><z>说诚实言：
<br>‘汝等众生，当信是称赞不可思议功德、一切诸佛所护念经。’
<p></p>
</details>
<details>
<summary>（南方诸佛赞叹）</summary>
<z>舍利弗！
<br><z>南方世界有：日月灯佛、名闻光佛、大焰肩佛、
<br><z>须弥灯佛、无量精进佛，如是等‘恒河沙’数诸佛，
<br><z>各于其国，出广长舌相，遍覆三千大千世界，
<br><z>说诚实言：
<br>‘汝等众生，当信是称赞不可思议功德、一切诸佛所护念经。’
<p></p>
</details>
<details>
<summary>（西方诸佛赞叹）</summary>
<z>舍利弗！
<br><z>西方世界有：无量寿佛、无量相佛、无量幢佛、
<br><z>大光佛、大明佛、宝相佛、净光佛，如是等‘恒河沙’数诸佛，
<br><z>各于其国，出广长舌相，遍覆三千大千世界，
<br><z>说诚实言：
<br>‘汝等众生，当信是称赞不可思议功德、一切诸佛所护念经。’
<p></p>
</details>
<details>
<summary>（北方诸佛赞叹）</summary>
<z>舍利弗！
<br><z>北方世界有：焰肩佛、最胜音佛、难沮佛、
<br><z>日生佛、网明佛，如是等‘恒河沙’数诸佛，
<br><z>各于其国，出广长舌相，遍覆三千大千世界，
<br><z>说诚实言：
<br>‘汝等众生，当信是称赞不可思议功德、一切诸佛所护念经。’
<p></p>
</details>
<details>
<summary>（下方诸佛赞叹）</summary>
<z>舍利弗！
<br><z>下方世界有：师子佛、名闻佛、名光佛、
<br><z>达摩佛、法幢佛、持法佛，如是等‘恒河沙’数诸佛，
<br><z>各于其国，出广长舌相，遍覆三千大千世界，
<br><z>说诚实言：
<br>‘汝等众生，当信是称赞不可思议功德、一切诸佛所护念经。’
<p></p>
</details>
<details>
<summary>（上方诸佛赞叹）</summary>
<z>舍利弗！
<br><z>上方世界有：梵音佛、宿王佛、香上佛、香光佛、
<br><z>大焰肩佛、杂色宝华严身佛、娑罗树王佛、宝华德佛、
<br><z>见一切义佛、如须弥山佛，如是等‘恒河沙’数诸佛，
<br><z>各于其国，出广长舌相，遍覆三千大千世界，
<br><z>说诚实言：
<br>‘汝等众生，当信是称赞不可思议功德、一切诸佛所护念经。’
<p></p>
</details>
<details>
<summary>（何故名为‘一切诸佛所护念经’？）</summary>
<z>舍利弗！
<br><z>于汝意云何，何故名为“一切诸佛所护念经”？
<br><z>舍利弗！
<br><z>若有善男子、善女人，
<br><z>闻是‘经’受持者、及闻‘诸佛名’者；
<br><z>是诸善男子、善女人，皆为一切诸佛共所护念，
<br><z>皆得不退转于‘阿耨多罗三藐三菩提’。
<br><z>是故，舍利弗！
<br><z>汝等皆当：信受我语、及诸佛所说。
<p></p>
</details>
<details>
<summary>（应当发愿，生彼国土）</summary>
<z>舍利弗！
<br><z>若有人已发愿、今发愿、当发愿，欲生‘阿弥陀佛国’者；
<br><z>是诸人等，皆得不退转于‘阿耨多罗三藐三菩提’；
<br><z>于彼国土：若已生、若今生、若当生。
<br><z>是故，舍利弗！
<br><z>诸善男子、善女人，
<br><z>若有信者，应当发愿：生彼国土。
<p></p>
</details>
<details>
<summary>（此法难得）</summary>
<z>舍利弗！
<br><z>如我今者，称赞诸佛不可思议功德；
<br><z>彼诸佛等，亦称说我不可思议功德，
<br><z>而作是言：
<br>‘释迦牟尼佛，能为甚难、希有之事；
<br><z>能于娑婆国土、五浊恶世：
<br><z>劫浊、见浊、烦恼浊、众生浊、命浊中，
<br><z>得阿耨多罗三藐三菩提，
<br><z>为诸众生，说是一切世间难信之法。’
<br><z>舍利弗！
<br><z>当知我于五浊恶世，行此难事：
<br><z>得阿耨多罗三藐三菩提；
<br><z>为一切世间，说此难信之法，是为甚难！”
<p></p>
</details>
<details>
<summary>（大众受持）</summary>
<z>佛说此经已，舍利弗、及诸比丘、
<br><z>一切世间‘天’、人、阿修罗等，
<br><z>闻佛所说，欢喜信受，作礼而去。
<p></p>
</details>
<p></p>
佛说阿弥陀经（终）
<p></p>
<details>
<summary>无量寿佛　说往生净土咒</summary>
<z>南无阿弥多婆夜　
<br><z>哆他伽哆夜　哆地夜他　
<br><z>阿弥唎(上声)都婆毗　
<br><z>阿弥唎哆　悉耽婆毗　
<br><z>阿弥唎哆　毗迦兰哆　
<br><z>伽弥腻　伽伽那　
<br><z>抧多迦隶　莎婆诃
<br>
<br><z>诵此咒者，阿弥陀佛常住其顶，命终之后，任运往生。
<br>‘龙树菩萨’愿生安养，梦感此咒。
<br>‘耶舍三藏’诵此咒，天平寺‘锈法师’从‘耶舍三藏’口受此咒。
<br><z>其人云：
<br>“经本外国不来。
<br><z>受持咒法，日夜六时，各诵三七遍。
<br><z>晨夜澡漱，嚼杨枝，然香火，
<br><z>于形象前跪，合掌诵三七遍。
<br><z>日日恒尔，
<br><z>即灭‘四重、五逆、十恶，谤方’等罪，悉得除灭；
<br><z>现在不为一切‘诸邪、鬼神’之所恼乱；
<br><z>命终之后，任运往生‘阿弥陀国’；
<br><z>何况昼夜受持？
<br><z>诵读功德，不可思议！”
</details>
<p></p>
</body>
</html>
