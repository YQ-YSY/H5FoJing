<html>
<head>
    <title>
    四十二章经
    </title>
    <meta http-equiv="content-type" content="text/html; charset="utf-8" />
    <style>
        details, z{margin-left: 1em;}
    </style>
</head>
<body>
（大正藏 第17册 No.0784 第0722页）
<br>
<br>四十二章经
<br>后汉西域沙门迦叶摩腾共法兰译
<p></p>
<details>
<summary>（序）</summary>
<z>昔汉孝明皇帝夜梦见神人，身体有金色，项有日光，飞在殿前。意中欣然，甚悦之。
    <details>
    <summary>明日问群臣：</summary>
    “此为何神也？”
    </details>
    <details>
    <summary>有通人傅毅曰：</summary>
    “臣闻天竺有得道者，号曰佛，轻举能飞，殆将其神也。”
    </details>
<z>于是上悟，即遣使者张骞、羽林中郎将秦景博士弟子王遵等十二人，至大月支国写取佛经四十二章。
<br><z>在第十四石函中，登起立塔寺。于是道法流布，处处修立佛寺。
<br><z>远人伏化、愿为臣妾者，不可称数；
<br><z>国内清宁，含识之类蒙恩受赖，于今不绝也。
<p></p>
</details>
<details>
<summary>（一）佛言：</summary>
“辞亲出家为道，名曰沙门。
<br><z>常行二百五十戒，为四真道行，进志清净，成阿罗汉。
<br><z>阿罗汉者，能飞行变化，住寿命，动天地；
<br><z>次为阿那含，阿那含者，寿终魂灵上十九天，于彼得阿罗汉；
<br><z>次为斯陀含，斯陀含者，一上一还，即得阿罗汉；
<br><z>次为须陀洹，须陀洹者，七死七生，便得阿罗汉；
<br><z>爱欲断者，譬如四支断，不复用之。”
<p></p>
</details>
<details>
<summary>（二）佛言：</summary>
“除须发，为沙门。
<br><z>受道法，去世资财，乞求取足。
<br><z>日中一食，树下一宿，慎不再矣！
<br><z>使人愚弊者，爱与欲也。”
<p></p>
</details>
<details>
<summary>（三）佛言：</summary>
“众生以十事为善，亦以十事为恶。
<br><z>身三、口四、意三。
    <details>
    <summary>身三者：</summary>
    <z>杀、盗、淫。
    </details>
    <details>
    <summary>口四者：</summary>
    <z>两舌、恶骂、妄言、绮语。
    </details>
    <details>
    <summary>意三者：</summary>
    <z>嫉、恚、痴。
    <br><z>不信三尊，以邪为真。
    </details>
<z>优婆塞行五事，不懈退，至十事，必得道也。”
<p></p>
</details>
<details>
<summary>（四）佛言：</summary>
“人有众过，而不自悔、顿止其心，
<br><z>罪来归身，犹水归海，自成深广矣；
<br><z>有恶知非，改过得善，罪日消灭，后会得道也。”
<p></p>
</details>
<details>
<summary>（五）佛言：</summary>
“人愚吾以为不善，吾以四等慈护济之；
<br><z>重以恶来者，吾重以善往。
<br><z>福德之气，常在此也；
<br><z>害气重殃，反在于彼。”
<p></p>
</details>
<details>
<summary>（六）</summary>
<z>有人闻‘佛道守大仁慈，以恶来、以善往’，故来骂。
<br><z>佛默然不答，愍之痴冥狂愚使然。
    <details>
    <summary>骂止，问曰：</summary>
    “子以礼从人，其人不纳，实礼如之乎？”
    </details>
    <details>
    <summary>曰：</summary>
    “持归。”
    </details>
    <details>
    <summary>（佛言：）</summary>
    <z>“今子骂我，我亦不纳，子自持归，祸子身矣！
    <br><z>犹响应声，影之追形，终无免离。
    <br><z>慎为恶也。”
    </details>
<p></p>
</details>
<details>
<summary>（七）佛言：</summary>
“恶人害贤者，
<br><z>犹仰天而唾，唾不污天，还污己身；
<br><z><z>逆风坋人，尘不污彼，还坋于身。
<br><z>贤者不可毁，祸必灭己也。”
<p></p>
</details>
<details>
<summary>（八）佛言：</summary>
“夫人为道务博爱，博哀施德莫大施。
<br><z>守志奉道，其福甚大。
<br><z>睹人施道，助之欢喜，亦得福报。”
    <details>
    <summary>质曰：</summary>
    “彼福不当减乎？”
    </details>
    <details>
    <summary>佛言：</summary>
    “犹若炬火，数千百人，各以炬来，
    <br><z>取其火去，熟食、除冥。
    <br><z>彼火如故，福亦如之。”
    </details>
<p></p>
</details>
<details>
<summary>（九）佛言：</summary>
“饭凡人百，不如饭一善人；
<br><z>饭善人千，不如饭持五戒者一人；
<br><z>饭持五戒者万人，不如饭一须陀洹；
<br><z>饭须陀洹百万，不如饭一斯陀含；
<br><z>饭斯陀含千万，不如饭一阿那含；
<br><z>饭阿那含一亿，不如饭一阿罗汉；
<br><z>饭阿罗汉十亿，不如饭辟支佛一人；
<br><z>饭辟支佛百亿，不如以三尊之教度其一世二亲；
<br><z>教亲千亿，不如饭一佛；
<br><z>学愿求佛，欲济众生也，饭善人福最深重。
<br><z>凡人事天地鬼神，不如孝其亲矣，二亲最神也。”
<p></p>
</details>
<details>
<summary>（十）佛言：</summary>
“天下有五难：
<br><z>贫穷布施难；
<br><z>豪贵学道难；
<br><z>制命不死难；
<br><z>得睹佛经难；
<br><z>生值佛世难。”
<p></p>
</details>
<details>
<summary>（十一）有沙门问佛：</summary>
“以何缘得道？奈何知宿命？”
    <details>
    <summary>佛言：</summary>
    “道无形，知之无益，要当守志行；
    <br><z>譬如磨镜，垢去明存，即自见形。
    <br><z>断欲守空，即见道真，知宿命矣。”
    </details>
<p></p>
</details>
<details>
<summary>（十二）佛言：</summary>
“何者为善？
<br><z><z><z>唯行道善。
<br><z>何者最大？
<br><z><z><z>志与道合大。
<br><z>何者多力？
<br><z><z><z>忍辱最健，忍者无怨，必为人尊。
<br><z>何者最明？
<br><z><z><z>心垢除、恶行灭，内清净无瑕。
<br><z><z><z>未有天地、逮于今日；
<br><z><z><z>十方所有、未见之萌；
<br><z><z><z>得无不知、无不见、无不闻。
<br><z><z><z>得一切智，可谓明乎。”
<p></p>
</details>
<details>
<summary>（十三）佛言：</summary>
“人怀爱欲不见道，譬如浊水，
<br><z>以五彩投其中，致力搅之，众人共临水上，无能睹其影者。
<br><z>爱欲交错，心中为浊，故不见道。
<br><z>水澄秽除，清净无垢，即自见形。
<br><z>猛火着釜下，中水踊跃，以布覆上，众生照临，亦无睹其影者。
<br><z>心中本有三毒，涌沸在内，五盖覆外，终不见道。
<br><z>要心垢尽，乃知魂灵所从来、生死所趣向，诸佛国土、道德所在耳。”
<p></p>
</details>
<details>
<summary>（十四）佛言：</summary>
“夫为道者，譬如持炬火入冥室中，其冥即灭而明犹在。
<br><z>学道见谛，愚痴都灭，得无不见。”
<p></p>
</details>
<details>
<summary>（十五）佛言：</summary>
“吾何念？念道。
<br><z>吾何行？行道。
<br><z>吾何言？言道。
<br><z>吾念谛道，不忽须臾也。”
<p></p>
</details>
<details>
<summary>（十六）佛言：</summary>
“睹天地，念非常；
<br><z>睹山川，念非常；
<br><z>睹万物形体丰炽，念非常。
<br><z>执心如此，得道疾矣。”
<p></p>
</details>
<details>
<summary>（十七）佛言：</summary>
“一日行，常念道、行道，
<br><z>遂得信根，其福无量。”
<p></p>
</details>
<details>
<summary>（十八）佛言：</summary>
“熟自念：身中四大，名自有名、都为无。
<br><z>吾我者，寄生。生亦不久，其事如幻耳。”
<p></p>
</details>
<details>
<summary>（十九）佛言：</summary>
“人随情欲求华名，譬如烧香，
<br><z>众人闻其香，然香以熏自烧。
<br><z>愚者贪流俗之名誉，不守道真，
<br><z>华名危己之祸，其悔在后时。”
<p></p>
</details>
<details>
<summary>（二十）佛言：</summary>
“财色之于人，譬如小儿贪刀刃之蜜，
<br><z>甜不足一食之美，然有截舌之患也。”
<p></p>
</details>
<details>
<summary>（二十一）佛言：</summary>
“人系于妻子、宝宅之患，甚于牢狱、桎梏、锒铛。
<br><z>牢狱有原赦，妻子情欲虽有虎口之祸，己犹甘心投焉，其罪无赦。”
<p></p>
</details>
<details>
<summary>（二十二）佛言：</summary>
“爱欲莫甚于色。
<br><z>色之为欲，其大无外。
<br><z>赖有一矣。假其二，普天之民，无能为道者。”
<p></p>
</details>
<details>
<summary>（二十三）佛言：</summary>
“爱欲之于人，犹执炬火逆风而行。
<br><z>愚者不释炬，必有烧手之患。
<br><z>贪淫、恚怒、愚痴之毒，处在人身，
<br><z>不早以道除斯祸者，必有危殃。
<br><z>犹愚贪执炬，自烧其手也。”
<p></p>
</details>
<details>
<summary>（二十四）</summary>
<z>天神献玉女于佛，欲以试佛意、观佛道。
    <details>
    <summary>佛言：</summary>
    “革囊众秽，尔来何为？
    <br><z>以可斯俗，难动六通。
    <br><z>去！吾不用尔。”
    </details>
<z>天神逾敬佛，因问道意，佛为解释，即得须陀洹。
<p></p>
</details>
<details>
<summary>（二十五）佛言：</summary>
“夫为道者，犹木在水，寻流而行，
<br><z>不左触岸，亦不右触岸；
<br><z>不为人所取，不为鬼神所遮；
<br><z>不为洄流所住，亦不腐败，
<br><z>吾保其入海矣。
<br><z>人为道，不为情欲所惑，不为众邪所诳，精进无疑，
<br><z>吾保其得道矣。”
<p></p>
</details>
<details>
<summary>（二十六）佛告沙门：</summary>
“慎无信汝意，意终不可信。
<br><z>慎无与色会，与色会即祸生。
<br><z>得阿罗汉道，乃可信汝意耳。”
<p></p>
</details>
<details>
<summary>（二十七）佛告诸沙门：</summary>
“慎无视女人。若见，无视。
<br><z>慎无与言，若与言者，敕心正行。
    <details>
    <summary>曰：</summary>
    ‘吾为沙门，处于浊世，当如莲花不为泥所污。
    <br><z>老者以为母；长者以为姊；少者为妹；幼者子，
    <br><z>敬之以礼。’
    </details>
<z>意殊当谛惟观，自头至足自视内，彼身何有？
<br><z>唯盛恶露诸不净种，以释其意矣。”
<p></p>
</details>
<details>
<summary>（二十八）佛言：</summary>
“人为道、去情欲，当如草见火，火来已却。
<br><z>道人见爱欲，必当远之。”
<p></p>
</details>
<details>
<summary>（二十九）佛言：</summary>
“人有患淫情不止，踞斧刃上，以自除其阴。
    <details>
    <summary>佛谓之曰：</summary>
    ‘若断阴不如断心。
    <br><z>心为功曹，若止功曹，从者都息；
    <br><z>邪心不止，断阴何益？斯须即死？’”
    </details>
    <details>
    <summary>佛言：</summary>
    “世俗倒见，如斯痴人。”
    </details>
<p></p>
</details>
<details>
<summary>（三十）</summary>
<z>有淫童女与彼男誓，
    <details>
    <summary>至期不来而自悔曰：</summary>
    “欲吾知尔本，意以思想生；
    <br><z>吾不思想尔，即尔而不生。”
    </details>
    <details>
    <summary>佛行道闻之，谓沙门曰：</summary>
    “记之！
    <br><z>此迦叶佛偈，流在俗间。”
    </details>
<p></p>
</details>
<details>
<summary>（三十一）佛言：</summary>
“人从爱欲生忧，从忧生畏。
<br><z><z>无爱即无忧，不忧即无畏。”
<p></p>
</details>
<details>
<summary>（三十二）佛言：</summary>
“人为道，譬如一人与万人战。
<br><z>被钾、操兵、出门欲战，
<br><z>意怯、胆弱、乃自退走；
<br><z>或半道还；
<br><z>或格斗而死；
<br><z>或得大胜，还国高迁。
<br><z>夫人能牢持其心，精锐进行，
<br><z>不惑于流俗狂愚之言者，
<br><z>欲灭恶尽，必得道矣。”
<p></p>
</details>
<details>
<summary>（三十三）</summary>
<z>有沙门夜诵经甚悲，意有悔疑，欲生思归。
    <details>
    <summary>佛呼沙门问之：</summary>
    “汝处于家，将何修为？”
    </details>
    <details>
    <summary>对曰：</summary>
    “恒弹琴。”
    </details>
    <details>
    <summary>佛言：</summary>
    “弦缓何如？”
    </details>
    <details>
    <summary>曰：</summary>
    “不鸣矣。”
    </details>
    <details>
    <summary>（佛言：）</summary>
    “弦急何如？”
    </details>
    <details>
    <summary>曰：</summary>
    “声绝矣。”
    </details>
    <details>
    <summary>（佛言：）</summary>
    “急缓得中何如？”
    </details>
    <details>
    <summary>（对曰：）</summary>
    “诸音普悲。”
    </details>
    <details>
    <summary>佛告沙门：</summary>
    “学道犹然，执心调适，道可得矣。”
    </details>
<p></p>
</details>
<details>
<summary>（三十四）佛言：</summary>
“夫人为道，犹所锻铁渐深，弃去垢，成器必好。
<br><z>学道以渐深，去心垢，精进就道。
<br><z>暴即身疲，身疲即意恼，意恼即行退，行退即修罪。”
<p></p>
</details>
<details>
<summary>（三十五）佛言：</summary>
“人为道亦苦，不为道亦苦。
<br><z>惟人自生至老，自老至病，自病至死，其苦无量。
<br><z>心恼积罪，生死不息，其苦难说。”
<p></p>
</details>
<details>
<summary>（三十六）佛言：</summary>
“夫人离三恶道、得为人难；
<br><z>既得为人，去女即男难；
<br><z>既得为男，六情完具难；
<br><z>六情已具，生中国难；
<br><z>既处中国，值奉佛道难；
<br><z>既奉佛道，值有道之君难、生菩萨家难；
<br><z>既生菩萨家，以心信三尊、值佛世难。”
<p></p>
</details>
<details>
<summary>（三十七）佛问诸沙门：</summary>
“人命在几间？”
    <details>
    <summary>对曰：</summary>
    “在数日间。”
    </details>
    <details>
    <summary>佛言：</summary>
    “子未能为道。”
    </details>
    <details>
    <summary>复问一沙门：</summary>
    “人命在几间？”
    </details>
    <details>
    <summary>对曰：</summary>
    “在饭食间。”
    </details>
    <details>
    <summary>佛言：</summary>
    “子未能为道。”
    </details>
    <details>
    <summary>复问一沙门：</summary>
    “人命在几间？”
    </details>
    <details>
    <summary>对曰：</summary>
    “呼吸之间。”
    </details>
    <details>
    <summary>佛言：</summary>
    “善哉！
    <br><z>子可谓为道者矣。”
    </details>
<p></p>
</details>
<details>
<summary>（三十八）佛言：</summary>
“弟子去，离吾数千里，意念吾戒，必得道。
<br><z>在吾左侧，意在邪，终不得道。
<br><z>其实在行。
<br><z>近而不行，何益万分耶！”
<p></p>
</details>
<details>
<summary>（三十九）佛言：</summary>
“人为道，犹若食蜜，中边皆甜。
<br><z>吾经亦尔，其义皆快，行者得道矣。”
<p></p>
</details>
<details>
<summary>（四十）佛言：</summary>
“人为道，能拔爱欲之根，譬如摘悬珠，
<br><z>一一摘之，会有尽时。
<br><z>恶尽，得道也。”
<p></p>
</details>
<details>
<summary>（四十一）佛言：</summary>
“诸沙门行道，当如牛负，行深泥中，
<br><z>疲极，不敢左右顾，趣欲离泥，以自苏息。
<br><z>沙门视情欲，甚于彼泥，直心念道，可免众苦。”
<p></p>
</details>
<details>
<summary>（四十二）佛言：</summary>
“吾视诸侯之位如过客；
<br><z>视金玉之宝如砾石；
<br><z>视㲲素之好如弊帛。”
<p></p>
</details>
<p></p>
四十二章经（终）
<p></p>
</body>
</html>
