<html>
<head>
    <title>
    佛说医喻经
    </title>
    <meta http-equiv="content-type" content="text/html; charset="utf-8" />
    <style>
        details, z{margin-left: 1em;}
    </style>
</head>
<body>
（大正藏 第04册 No.0219 第0802页）
<br>
<br>佛说医喻经
<br>西天译经三藏朝奉大夫试光禄卿传法大师赐紫臣施护奉　诏译
<p></p>
<z>如是我闻，一时，世尊在舍卫国中，与苾刍众俱。
<br><z>是时，世尊告诸苾刍言：
<br>“汝等当知，如世良医，知病识药，
<br><z>有其四种，若具足者，得名医王。
    <details>
    <summary>何等为四？</summary>
    <z>一者、识知某病，应用某药；
    <br><z>二者、知病所起，随起用药；
    <br><z>三者、已生诸病，治令病出；
    <br><z>四者、断除病源，令后不生。
    </details>
<z>是为四种。
    <details>
    <summary>云何名为‘识知某病，应用某药’？</summary>
    <z>谓先识知：如是病相；
    <br><z>以如是药，应可治疗，令得安乐。
    </details>
    <details>
    <summary>云何名为‘知病所起，随起用药’？</summary>
    <z>谓知其病，或从风起、或从癀起、或从痰起、
    <br><z>或从癊起、或从骨节起、或积实所起，
    <br><z>知如是等病所起处，随用药治，令得安乐。
    </details>
    <details>
    <summary>云何名为‘已生诸病，治令病出’？</summary>
    <z>谓知其病，应从眼出；
    <br><z>或于鼻中、别别治疗而出；
    <br><z>或烟薰水灌鼻而出；
    <br><z>或从鼻窍引气而出；
    <br><z>或吐泻出；
    <br><z>或于遍身攻汗而出；
    <br><z>乃至身分上下，随应而出；
    <br><z>知如是等病可出处，善用药治，令得安乐。
    </details>
    <details>
    <summary>云何名为‘断除病源，令后不生’？</summary>
    <z>谓识知病源，如是相状，应如是除，
    <br><z>当勤勇力，现前作事，而善除断，
    <br><z>即使其病，后永不生，令得安乐。
    </details>
<z>如是等，名为四种知病识药。
<br><z>如来、应供、正等正觉，亦复如是，
<br><z>出现世间，宣说四种‘无上法药’。
    <details>
    <summary>何等为四？谓：</summary>
    <z>苦圣谛、
    <br><z>集圣谛、
    <br><z>灭圣谛、
    <br><z>道圣谛。
    </details>
<z>如是四谛，佛如实知，为众生说，而令断除生法。
<br><z>苦本‘生法’断故，而‘老、病、死、忧悲、苦恼’诸苦永灭。
<br><z>如来、应供、正等正觉，为是利故，
<br><z>宣说如是‘无上法药’，令诸众生得离诸苦。
<br><z>诸苾刍！
<br><z>又如转轮圣王，四兵具足，故得如意自在。
<br><z>如来、应供、正等正觉，亦复如是。”
<br><z>佛说此经已，诸苾刍众，欢喜信受。
<p></p>
佛说医喻经（终）
<p></p>
</body>
</html>
