<html>
<head>
    <title>
    月上女经_佛说月上女经
    </title>
	<meta charset="utf-8"/>
    <style>
        details, z{margin-left: 1em;}
    </style>
</head>
<body>
（大正藏 第14册 No.0480 第0615页）
<br>
<br>佛说月上女经
<br>隋天竺三藏法师阇那崛多译
<p></p>
卷上
<p></p>
    <details>
    <summary>（序）</summary>
    <z>如是我闻，一时，佛在毗耶离国，大树林中，草茅精舍，
    <br><z>与大比丘五百人俱，皆阿罗汉；
，    <details>
        <summary>复有菩萨八千人俱，皆是大德：</summary>
        <z>有大威力、有大神通，悉皆受持诸陀罗尼，
        <br><z>得无碍辩、得诸禅定、得无生忍、具足五通。
        <br><z>所言真实，无有虚妄，离诸誉毁；
        <br><z>于己眷属、及以利养，悉不染着；
        <br><z>不求报故，为人说法，得深法忍，能度彼岸。
        <br><z>具足无畏，已过魔事，无有业结；
        <br><z>于诸法性，无有疑滞；
        <br><z>无量百千那由他劫，修行成就。
        <br><z>恒以‘悦色’慰喻行者，终无颦蹙；
        <br><z>善巧辞句，心不变改，辩说无穷。
        <br><z>亦皆成就平等忍法，能于大众说法无畏，
        <br><z>说一法句，过百千亿那由他劫。
        <br><z>得‘巧方便、无尽’智慧，
        <br><z>知诸三世，犹如幻化，亦如阳焰、如水中月，
        <br><z>如梦、如星、如空谷响。
        <br><z>知诸法性空、‘无相、愿’，心常寂灭；
        <br><z>住真如法，离诸取舍。
        <br><z>既得无量‘智巧、方便’，
        <br><z>亦知众心所行‘智巧、方便’之事，
        <br><z>随所化处，悉皆能为演说诸法。
        <br><z>于‘众生心’无有损害，离诸爱染；
        <br><z>无复烦恼，具足忍行；于诸法性，皆悉了知；
        <br><z>已得成于‘诸佛刹土’庄严之事。
        <br><z>恒常成就‘念佛三昧’，
        <br><z>亦能成就‘劝请佛智’。
        <br><z>能断种种‘烦恼、诸使’，
        <br><z>于诸‘三昧、三摩钵帝’，游戏其中，
        <br><z>亦悉能得‘智巧、方便’。
        </details>
        <details>
        <summary>其名曰：</summary>
        <z>文殊师利童子菩萨摩诃萨、观世音菩萨、大势至菩萨、
        <br><z>难有菩萨、香象菩萨、不舍担菩萨、日藏菩萨 、陀罗尼菩萨、
        <br><z>放香光菩萨、雷音菩萨、分别金光明决定王菩萨、那罗延菩萨、
        <br><z>宝才菩萨、宝印手菩萨、虚空藏菩萨、喜王菩萨、喜见菩萨、
        <br><z>度众生菩萨、常精进菩萨、常喜根菩萨、破恶道菩萨、
        <br><z>金刚游步菩萨、三界游步菩萨、行不动菩萨、不空见菩萨、
        <br><z>功德藏菩萨、莲华德菩萨、如香象菩萨、
        <br><z>得深智辩菩萨、大辩菩萨、法上生菩萨、诸法无疑德菩萨、
        <br><z>师子游步菩萨、散诸恐怖菩萨、蔽塞诸障菩萨、
        <br><z>师子吼音菩萨、非不言菩萨、辩聚菩萨、弥勒菩萨摩诃萨等。
        </details>
    <z>而为上首。
    <br><z>复有如是百千菩萨摩诃萨俱。
    <br><z>尔时，世尊在‘毗耶离’大树林中、草茅精舍。
    <br><z>时，诸国王、大臣、百官、大富长者、婆罗门等，
    <br><z>居士、人民、远来商客，皆悉尊重，恭敬奉侍。
    <p></p>
    </details>
    <details>
    <summary>（维摩诘之女降生，祥瑞显现）</summary>
    <z>尔时，彼城有离车，名：毗摩罗诘。
    <br><z>其家巨富，资财无量；仓库丰盈，不可称数；
    <br><z>四足、二足、诸畜生等，悉皆充溢。
    <br><z>其人有妻。名曰：无垢。
    <br><z>可喜端正，形貌姝美，女相具足。
    <br><z>然彼妇人，于时怀妊，满足九月，便生一女：
    <br><z>姿容端正、身体圆足、观者无厌。
    <br><z>其女生时，有大光明，照其家内，处处充满。
        <details>
        <summary>如是生时：</summary>
        <z>大地震动；其家门外所有树木，并出酥油，自然流溢；
        <br><z>毗耶离城一切大鼓、及诸小鼓，种种音乐，不作自鸣；
        <br><z>上彻虚空，天雨众华；
        <br><z>于其宅内四角，各有伏藏自开；微密杂宝，皆悉出现。
        </details>
    <z>其女当生，不曾啼哭；即便举手，合十指掌，
        <details>
        <summary>而说偈言：</summary>
        “由昔不造诸恶业，今得如是清净身；若当造作恶业者，不生在此大豪贵。
        <br><z>故由昔断诸恶行，好施调顺不放逸；恭敬严重所尊故，方得生此贤善家。
        <br><z>我念往昔迦叶佛，乞食来入毗耶离；我在楼上见彼尊，如是见已心清净。
        <br><z>我心既得清净已，供养尊重彼如来；尔时现在无香华，涂香末香饮食等。
        <br><z>遂即闻于空中声：‘佛于世间不求报，慈愍一切诸众生，是故游行来乞食。
        <br><z>汝欲供养彼尊者，当发无上菩提心；比于三界设供养，不如信发道心者。’
        <br><z>我闻如是空声已，复见诸佛微妙相，遂发不动菩提心；
        <br><z>从于楼上坠身下，住空高一多罗树，复见十方一切佛；
        <br><z>犹如杂宝须弥山，迦叶佛身亦复尔。
        <br><z>是时诸佛神力故，曼陀罗花满我手，我时散于迦叶上，即成清净妙花盖；
        <br><z>所见十方诸佛者，微妙相好庄严身；我见曼陀罗华盖，亦复同如迦叶上。
        <br><z>我时空中说是语：‘愿作两足最胜尊，修行乃至尘数劫，不获菩提誓不退。’
        <br><z>天龙乃至非人等，八部其数有二千，闻我如是师子吼，亦发无上菩提意。
        <br><z>我舍三十三天已，还来生于阎浮提；恒常不失贤善行，故劝汝等修福业。
        <br><z>我在三十三天时，供养释迦牟尼佛；今生不为五欲故，唯还供养此如来。
        <br><z>我念宿世诸业报，凡经八十九处生；所受福德皆如今，智者宜应供养佛。”
        </details>
    <z>尔时，彼女说此偈已，默然而住。
    <br><z>其女‘往昔造诸善根’业因缘故，其身自然着‘诸天服、妙宝衣裳’；
    <br><z>于其身上，出妙光明，胜于月照；犹如金色，耀其家内。
    <br><z>然，其父母见彼光故，即为立名，称为：月上。
    <p></p>
    </details>
    <details>
    <summary>（众男求婚，月上女告示，择日选夫）</summary>
    <z>尔时，月上生未几时，其身忽然如八岁大；
    <br><z>彼女‘行、住、坐、立’之所，其地皆悉光明晃耀；
    <br><z>身诸毛孔出栴檀香；口气香如优钵罗花。
    <br><z>毗耶离城所有刹利、王公、子弟，
    <br><z>及诸大臣、居士、长者、婆罗门等，
    <br><z>及余大家、豪姓种族，
        <details>
        <summary>所有童子遥闻：</summary>
        “彼女月上，
        <br><z>名声端正、可喜，
        <br><z>世无双比。”
        </details>
    <z>闻是事已，彼等悉皆欲火炽然、心怀热恼、遍满身体；
        <details>
        <summary>一一皆作如是思惟：</summary>
        “愿得彼女月上为妇。”
        </details>
    <z>尔时，一切诸童子等，作是念已，
    <br><z>皆悉往至‘毗摩罗诘’离车之家，通传意趣、进止参承。
    <br><z>各各皆许无量珍宝、驼、驴、象、马，诸财物等。
        <details>
        <summary>或有共彼‘离车’相见，口胁吓云：</summary>
        “我当抑夺！”
        </details>
        <details>
        <summary>或有呵喝，作如是言：</summary>
        “汝今若不与我女者，
        <br><z>我必劫汝床褥、卧具、财物、衣裳、身诸璎珞；
        <br><z>一切服饰，悉皆将去！”
        </details>
    <z>或言打者、或言缚者，将如是等恐怖之事，而以告之。
    <br><z>尔时，离车‘毗摩罗诘’心生恐怖，举身毛竖，忧愁不乐。
        <details>
        <summary>作如是念：</summary>
        “彼等或有以其势力，
        <br><z>将欲抑夺我女月上而将去者；
        <br><z>或有欲来夺我命者。”
        </details>
    <z>然，彼‘离车’失其本念、烦冤懊恼，
    <br><z>颦眉皱颊，眼目不瞬，而向其女，
    <br><z>遂即举声啼呼，涕泣泪下如雨。
    <br><z>尔时，月上见父如是忧愁啼哭，
        <details>
        <summary>而问之言：</summary>
        “父于今者，
        <br><z>何故懊恼、啼哭如此？”
        </details>
        <details>
        <summary>尔时，离车‘毗摩罗诘’告其女言：</summary>
        “汝于今日，可不知乎？
        <br><z>为汝身故，城内一切所有人民，
        <br><z>悉皆共‘我身’为恶结。
        <br><z>是故，各各欲来争汝。
        <br><z>我今将恐被其势力，劫汝将去！
        <br><z>损我身命、及诸财宝，并皆丧失。”
        </details>
        <details>
        <summary>尔时，月上即以偈颂，报其父言：</summary>
        “假使阎浮大地内，所有一切诸众生，悉各力如那罗延，
        <br><z>人人手执利刀仗，尽其身力趁逐我，彼终不能害得我。
        <br><z>慈心毒仗所不害，水火亦复不漂然，不畏死尸诸鬼便，及以咒咀言说者。
        <br><z>慈心决定无瞋恨，慈心毕竟不畏他；我今起此慈心念，护世犹如护身已。
        <br><z>现亦不与他人苦，是故谁当能害我？
        <br><z>厌欲自无有欲想，成慈亦无恚怒痴；我无欲瞋及痴患，是故无能害我者。
        <br><z>我观一切诸众生，皆悉犹如父母想；世间但有此慈者，他人决定不能欺。
        <br><z>假使虚空没于地，及以须弥入芥子，四大海水处牛迹，亦复无能降我身。”
        </details>
        <details>
        <summary>尔时，月上说此偈已，白父母言：</summary>
        “尊者父母！
        <br><z>若必定有如此事者，
        <br><z>愿于此处‘毗耶离城’四衢道头，振其铃铎，
            <details>
            <summary>号令城内一切人民，作如是言：</summary>
            ‘从今七日，我女月上，定当出外。
            <br><z>自求婚嫁、选择夫主。
            <br><z>汝等一切诸男子等、未婚娶者，
            <br><z>应当各各好自严饰’衣服、璎珞‘；
            <br><z>亦须扫除城内街巷，布散香华；
            <br><z>烧香、末香、及华鬘等，悉各备办；
            <br><z>竖立宝幢、张悬幡盖，如是种种好自庄严。
            <br><z>以如是等，诸种法用。’
            </details>
        <z>咨请父母，令作是事。”
        </details>
    <z>尔时，父母闻女语已，即取其言，
    <br><z>从家而出，依女所说，即便振铃，
        <details>
        <summary>遍告城内一切人民，作如是言：</summary>
        “我女月上，从今日后，至于七日，
        <br><z>当从家出，自求婚嫁、选择夫主。
        <br><z>汝等应当各自怒力，庄严衣服、扫治街巷；
        <br><z>布散香华、烧香、末香，悉各备办；
        <br><z>竖立宝幢、及诸幡盖，如是种种好自严饰。”
        </details>
    <z>尔时，城内一切人民，闻此语已，心生踊跃；
    <br><z>各各自于当家门庭、及以街巷，严饰壮丽，过上所陈。
    <br><z>尔时，城内刹利、大臣、
    <br><z>及婆罗门、居士、长者、乃至工巧，
    <br><z>所有童男，皆悉沐发、澡浴，身体涂治妙香；
    <br><z>各各争竞严饰‘衣服、及诸璎珞’。
    <br><z>作如是已，方始复告左右眷属，
        <details>
        <summary>作如是言：</summary>
        “汝等心意，不得倾动、莫生余念。
        <br><z>其女月上若不来向于我边者，
        <br><z>汝等必须强力，助我而夺取之。”
        </details>
    <p></p>
    </details>
    <details>
    <summary>（月上女见闻‘化佛’，得知世尊所在）</summary>
    <z>尔时，月上至后六日、是月十五圆满之时，受八关斋；
    <br><z>其夜明静，在于楼上，往来经行。
        <details>
        <summary>佛神力故，于其右手，忽然有一莲华自出：</summary>
        <z>黄金为茎，白银为叶，琉璃为蕊，马瑙为台；
        <br><z>其花合有一百千叶，光明晔晔，妙丽精华；
        <br><z>华内有一如来形像，结加趺坐，
        <br><z>身如金色，自然显现，威光赫奕，明照彼楼；
        <br><z>具三十二丈夫之相、八十种好庄严其身。
        <br><z>彼如来像所出光明，亦复遍照月上家内。
        </details>
    <z>尔时，月上于自右手忽见华已，瞻仰睹彼‘如来形像’，
    <br><z>欢喜踊跃遍满其体，不能自胜。
        <details>
        <summary>即便以偈，问彼所化‘如来形像’，作如是言：</summary>
        “不审仁者为天龙？为紧那罗夜叉等？为是鬼神阿修罗？
        <br><z>唯愿德聚为我说。
        <br><z>尊者此身不思议，犹如金色日天等；或复变化黄色身，忽似颇黎红缥色。
        <br><z>我于身心无有想，见尊功德大欢喜。
        <br><z>仁者今为谁所使？未审又从何方来？不知来意为何缘？来已还欲至何所？
        <br><z>尊严显赫如火聚，功德巍巍似须弥。”
        </details>
        <details>
        <summary>尔时，彼‘化如来形像’复以偈，报月上女言：</summary>
        “我今非天亦非龙，又非夜叉乾闼婆；
        <br><z>师子释种佛世尊，今遣我来至你所。
        <br><z>故非天龙及夜叉，非人亦非紧那罗，非须轮等八部众，
        <br><z>我真释种佛使者。”
        </details>
        <details>
        <summary>尔时，月上复以偈颂，白彼所化‘如来形像’，作如是言：</summary>
        “仁今所言佛世尊，彼形色体何所似？
        <br><z>愿为我说彼形相，我得闻已如是思。
        <br><z>又自言我佛法使，而不为我说佛相？
        <br><z>我观仁威及神力，世间无比即如佛。”
        </details>
        <details>
        <summary>尔时，彼‘化如来形像’复以偈，答月上女言：</summary>
        “彼尊形体真金色，具三十二大人相；能为众生作福田，是故其名号为佛。
        <br><z>自能觉知一切法，又复了别众生心，若上若中若下者，是故其名号为佛。
        <br><z>于世间事悉知解，及以了知一切法；知诸法已达彼岸，是故其名号为佛。
        <br><z>于诸一切众生心，自心一一能知见；而于众生及与心，二处俱亦不染着；
        <br><z>彼因行施得作佛，及能常持清净戒；又复忍辱及精进，禅定智慧等成佛。
        <br><z>于世事无不知者，所谓一切诸技艺；常怀慈悲喜舍心，是故其名号为佛。
        <br><z>降伏一切诸魔等，名闻震动千万界；自能觉悟无上道，是故其名号为佛。
        <br><z>彼昔恒常能轮转，一切诸法无上轮；光明普照千万刹，常说苦空及无我；
        <br><z>诸佛刹土有千数，百数亿数那由他，广大舌根能遍覆，是故其名号为佛。
        <br><z>诸佛刹土有千数，其数又如恒河沙，彼出大声悉遍满，是故其名号为佛。
        <br><z>诸佛刹土千亿数，彼尊以手能执持，一住不动千万劫，是故其名号为佛。
        <br><z>诸佛刹土千亿数，其刹所有诸须弥，彼尊一毛系缚已，能持行至数亿刹；
        <br><z>闻往诸佛上妙句，于法自在度彼岸；自觉证已能度众，是故其名号为佛。
        <br><z>自在十力皆具足，又能成就四无畏，于诸佛法无有疑，是故其名号为佛。
        <br><z>佛无能作灌顶者，五眼成就悉具足，五根五力等圆备，七觉分道无染着；
        <br><z>善持禁戒善共住，寂定调伏最无比；无谄无曲心调顺，是故其名号为佛。
        <br><z>佛者恒入诸禅定，心无暂乱亦无畏；利益众生说知时，是故其名号为佛。
        <br><z>一切功德悉具足，为诸众生等供养；具一切智见诸法，是故其名号为佛。
        <br><z>我若经由一劫说，或经百数千万劫，何故其名号佛者，说不可尽故名佛。”
        </details>
    <z>尔时，月上闻此偈已，
    <br><z>欢喜踊跃遍满其体，不能自胜；
    <br><z>心生渴仰，欲见如来。
        <details>
        <summary>复以偈颂，白彼‘化像’，作如是言：</summary>
        “尊者如是说功德，我今欲见可得不？智者若闻如此法，决应不乐在家住；
        <br><z>我今若不见佛者，必定不饮不食啖。亦复不乐着睡眠，及以不坐本床铺。
        <br><z>我见尊者已欢喜，复闻彼德获净意；若对见彼佛体相，当更发大欢喜心。
        <br><z>佛大丈夫世难闻，经由劫数百千亿；我已闻斯漏尽名，彼尊今在何方所？”
        </details>
        <details>
        <summary>‘所化如来’即报言：</summary>
        “法王今在大林内，其有徒众数百千，清净离垢悉勇猛；
        <br><z>一一能负三千界，手擎经劫不疲劳；得定智慧辞无碍，具获多闻如大海。
        <br><z>神通能至数亿刹，一顷遍礼彼诸佛；供养千万诸佛已，于一时顷还复来。
        <br><z>无有我想及佛想，无有刹想及法想；一切诸想悉无染，于诸众生作利益。
        <br><z>汝若欲见彼世尊，及大菩萨声闻众，听于微妙诸佛法，速往彼大导师边。”
        </details>
    <z>尔时，月上执彼莲华、及以化佛，
    <br><z>从楼阁上下来，往至父母之边。
        <details>
        <summary>到已，说偈白其父母，作如是言。：</summary>
        “父母观我所执华，微妙茎秆金刚色；又观无上华中者，诸相庄严如山王。
        <br><z>如是微妙最胜尊，何人当可不供养？
        <br><z>我今见于遍家内，金色光曜母应知，其身不可遍度量；
        <br><z>须臾变成种种色：赤白黄紫及颇黎；我等今须设供养。
        <br><z>大圣瞿昙在大林，速执华香及末香，父母同往设供养，应获无量诸功德。”
        </details>
        <details>
        <summary>父母闻已，唱：</summary>
        “善哉！月上！
        <br><z>此言大利益！”
        </details>
    <z>遂办种种诸香等，宝幢、幡盖、及花鬘，
    <br>月上父母及亲眷，悉着微妙上衣服，
    <br><z>无价珍宝及音声，种种庄严悉充备；
    <br><z>既严备已从家出，欲往大林世尊边。
    <p></p>
    </details>
    <details>
    <summary>（月上女教化众人，一同前往诣佛）</summary>
    <z>尔时，月上所期之日、六日已过，至第七日。
    <br><z>时，有无量、千数大众集会，俱来看彼月上。
    <br><z>于时，众内：或有诸人以‘欲恼心’而来会者；
    <br><z>或有因看‘毗耶离城’、观其城上‘所有庄严、却敌楼橹、雀堕寮窗、勾栏藻棁、诸雕饰事’而来会者。
    <br><z>时，有无量男夫、妇女，因涉彼城，而看月上。
    <br><z>尔时，月上仍执彼华；
    <br><z>其女父母、及其眷属，赍诸花鬘，涂香、末香、种种烧香、上妙衣服；
    <br><z>宝幢、幡盖、种种音声，左右侍从，周匝围绕；从家而出，在于街巷。
    <br><z>尔时，月上诸眷属等出至街巷，如是行时，
    <br><z>无量、无边千数人众，见彼月上在于街巷‘进、止、行’时，
        <details>
        <summary>即诣其所，而口悉各唱如是言：</summary>
        “此是我妻！
        <br><z>此是我妻！”
        </details>
    <z>尔时，毗耶离大城之内，或有诸人一时走来，出声大叫向月上女。
    <br><z>是时，彼女见其大众速疾来故，
    <br><z>遂即飞腾在于虚空，高一多罗；仍执彼华，在空而住。
        <details>
        <summary>以偈，白彼诸大众言：</summary>
        “汝等观我此妙身，犹如真金带火色；非因昔发欲心故，能得如是微妙身。
        <br><z>弃舍淫欲如火坑，及诸世事不染着；能行苦行调六根，及行清净诸梵行；
        <br><z>见他妻妾不贪欲，皆生姊妹及母想；如是当生可喜身，众人乐见无厌足。
        <br><z>我身毛孔出妙香，汝岂不闻满此城？此非欲心所熏得，皆由布施调伏果。
        <br><z>我今本无淫欲心，汝于无欲莫生欲。今此尊像证明我，如我实语无有虚。
        <br><z>汝等昔或作我父，我或于汝昔为母，互作父母及兄弟，云何于此生欲心？
        <br><z>我或往昔杀汝等，汝等或复杀我来，各作怨仇互相杀，云何于此生欲想？
        <br><z>非因有欲得端正，有欲定当生不善；有欲心者无解脱，是故今须舍欲心。
        <br><z>若堕地狱及饿鬼，及以畜生种类中；鸠槃夜叉阿修罗，卑舍遮等皆因欲；
        <br><z>眼瞎无舌跛与聋，身体形容悉丑陋；一切种种诸过恶，皆由往业多欲心；
        <br><z>若于来世作轮王，帝释三十三天主，大梵自在诸天等，皆由广行净梵行。
        <br><z>生盲喑哑失本性，猪狗马驴及骆驼，象牛虎蝇蚊虻等，皆由多欲获此报；
        <br><z>生大地主喜乐家，豪富长者及居士，如此皆因行梵行，现得欢喜常受乐。
        <br><z>负重煮炙烟熏鼻，枷锁杻械挝辱身，斩截刖劓及挑眼，为人仆使皆因欲；
        <br><z>欲作缘觉及罗汉，众相庄严诸佛身，自觉觉他广利益，皆由舍离有欲想。
        <br><z>行欲非唯一种患，多诸过恶无利益；速望解脱诸欲者，共我往诣如来边。
        <br><z>更无归依能拔罪，唯有诸佛天人尊。汝等速往彼尊边，无量劫数佛难睹。”
        </details>
    <z>尔时，月上说此偈句、语诸人已，是时，大地皆悉震动；
    <br><z>于虚空内，而有无量诸天子等，
    <br><z>扬声大叫，舞弄身衣；咏歌啸调，无量无数；
    <br><z>雨诸天华，百数千数；作诸音乐，不可具宣。
    <br><z>尔时，大众见闻是已，遂生‘厌离诸欲’等想，生‘希有想、未曾有想’；
    <br><z>当于尔时，举身毛竖，更无欲恼、
    <br><z>无瞋、无恚、无贪、无痴、无怒、无妒、无嫉、无诤，
    <br><z>无复烦恼、无有诸使，皆以‘欢悦’润泽其身；
    <br><z>各各互生‘父母、兄弟、姊妹、诸亲尊长’等想；
    <br><z>既舍‘一切诸烦恼’讫，各各头面，礼月上女。
    <br><z>尔时，大众所执香华、末香、涂香、华鬘、衣服、诸璎珞等，
    <br><z>悉将散掷、向于月上。
    <br><z>既散掷已，佛神力故，其物在彼‘化如来’上成一伞盖，广半由旬。
    <br><z>尔时，月上还从空下，去地四指，足步虚空，经行来往；
    <br><z>须臾即出‘毗耶离城’，欲向释迦如来之所。
    <br><z>尔时，月上安足之处，地皆震动。
    <br><z>而彼大众，其数八万四千人俱，随从月上，次第而去。
    <p></p>
    </details>
    <details>
    <summary>（月上女与舍利弗辩法）</summary>
    <z>尔时，长老舍利弗共五百比丘，于晨朝时，
    <br><z>整衣持钵，为乞食故，便来向于‘毗耶离城’。
    <br><z>时，彼声闻诸徒众等，遥见月上与其大众前后围绕，相向而来。
        <details>
        <summary>时，舍利弗遂白长老摩诃迦叶，作如是言：</summary>
        “长老迦叶！
        <br><z>彼所来者，是月上女，欲向佛边。
        <br><z>我等，且可逆问彼女，随意义趣，
        <br><z>验试其女‘得忍’已不？”
        </details>
    <z>尔时，长老舍利弗等五百比丘，前行既至月上女边。
        <details>
        <summary>到已，告言：</summary>
        “汝于今者，欲何所去？”
        </details>
        <details>
        <summary>其月上女，即报长老舍利弗言：</summary>
        “尊舍利弗！
            <details>
            <summary>今既问我，作如是言：</summary>
            ‘汝今欲向何所去者？’
            </details>
        <z>我今亦如舍利弗去，
        <br><z>如是去耳。”
        </details>
        <details>
        <summary>尔时，舍利弗复报月上，作如是言：</summary>
        “我今欲入毗耶离城；
        <br><z>汝于今者，乃从彼出。
        <br><z>云何报言‘我今亦如舍利弗去，作如是去’？”
        </details>
        <details>
        <summary>尔时，月上复报长老舍利弗言：</summary>
        “然舍利弗举足、下足，
        <br><z>凡依何处？”
        </details>
        <details>
        <summary>舍利弗言：</summary>
        “我今举足、及以下足，
        <br><z>并依虚空。”
        </details>
        <details>
        <summary>其女复报舍利弗言：</summary>
        “我亦如是，
        <br><z>举足、安足，悉依虚空；
        <br><z>而虚空界，不作分别。
        <br><z>是故我言‘亦如尊者舍利弗去，如是去耳’。
        <br><z>尊舍利弗！
        <br><z>此事且然，
        <br><z>今舍利弗行，何行也？”
        </details>
        <details>
        <summary>舍利弗言：</summary>
        “我向涅槃，如是行也。”
        </details>
        <details>
        <summary>其女复白舍利弗言：</summary>
        “尊舍利弗！
        <br><z>一切诸法，岂不向于涅槃行也？
        <br><z>我于今者，亦向彼行。”
        </details>
        <details>
        <summary>尔时，长老舍利弗复问月上，作如是言：</summary>
        “若一切法向涅槃者，
        <br><z>汝今云何而不灭度？”
        </details>
        <details>
        <summary>其女报言：</summary>
        “尊舍利弗！
        <br><z>若向涅槃，即不灭度。
        <br><z>何以故？
        <br><z>其涅槃行‘不生灭’故。
        <br><z>涅槃行者，不可得见、体无分别、无可灭者。
        <br><z>以是义故，行涅槃者，即是涅槃。”
        </details>
        <details>
        <summary>尔时，舍利弗复问月上，作如是言：</summary>
        “汝于今者，行何乘也？
        <br><z>为行声闻乘？
        <br><z>为行辟支佛乘？
        <br><z>为行大乘？”
        </details>
        <details>
        <summary>尔时，月上报舍利弗，作如是言：</summary>
        “尊舍利弗！
        <br><z>今既问我‘行何乘’者，
        <br><z>我今还问尊舍利弗，
        <br><z>唯愿如是，随意答我：
        <br><z>如‘舍利弗所证法’者，
        <br><z>为行声闻乘？
        <br><z>为行辟支佛乘？
        <br><z>为行大乘？”
        </details>
        <details>
        <summary>尔时，舍利弗复报彼女，作如是言：</summary>
        “非也！月上！
        <br><z>所以者何？
        <br><z>然彼‘法’者，无可分别、亦无言说；
        <br><z>非别、非一，亦非众多。”
        </details>
        <details>
        <summary>尔时，月上报彼尊者舍利弗言：</summary>
        “是故，不应分别诸法。
        <br>‘一相、异相’无别异相，
        <br><z>于诸相中，无有可住。
        <br><z>故涅槃者，实无可灭。”
        </details>
        <details>
        <summary>尔时，长老舍利弗复告月上，作如是言：</summary>
        “希有！希有！
        <br><z>汝今乃能如此辩才，无有滞碍。
        <br><z>是故，汝昔曾更奉侍几许佛来？”
        </details>
        <details>
        <summary>尔时，月上报舍利弗，作如是言：</summary>
        “尊舍利弗！
        <br><z>今问于我‘汝昔曾更奉侍几许诸佛来’者，
        <br><z>犹如‘实际与法界’也。”
        </details>
        <details>
        <summary>时，舍利弗复问女言：</summary>
        “所言‘实际及与法界’，
        <br><z>有几许也？”
        </details>
        <details>
        <summary>女复答言：</summary>
        “如‘无明、有、及以爱’等，
        <br><z>无有异也。”
        </details>
        <details>
        <summary>时，舍利弗复问女言：</summary>
        “‘无明、有、爱’，
        <br><z>复有几许？”
        </details>
        <details>
        <summary>其女报言：</summary>
        “如众生界，
        <br><z>无有异也。”
        </details>
        <details>
        <summary>时，舍利弗复问女言：</summary>
        “‘众生界’者，
        <br><z>复有几许？”
        </details>
        <details>
        <summary>其女报言：</summary>
        “如彼‘过去、未来、现在’诸佛境界。”
        </details>
        <details>
        <summary>舍利弗言：</summary>
        “若如此者，
        <br><z>汝说何事？
        <br><z>是何解释？”
        </details>
        <details>
        <summary>其女报言：</summary>
        “依尊者问，
        <br><z>我还依答。”
        </details>
        <details>
        <summary>时，舍利弗复问女言：</summary>
        “我问何义？”
        </details>
        <details>
        <summary>其女答言：</summary>
        “问文字也。”
        </details>
        <details>
        <summary>舍利弗言：</summary>
        “彼‘文字’灭，
        <br><z>无有足迹。”
        </details>
        <details>
        <summary>其女答言：</summary>
        “尊舍利弗！
        <br><z>如是‘灭’相，一切法中，
        <br><z>如有问者、如有答者；
        <br><z>二俱‘灭’相，不可得也。”
        </details>
    <p></p>
    </details>
<p></p>
卷下
<p></p>
    <details>
    <summary>（月上女与舍利弗继续辩法，一同礼佛）</summary>
        <details>
        <summary>尔时，长老舍利弗复问月上，作如是言：</summary>
        “汝于今者，在菩萨地，有是‘忍’相。
        <br><z>汝当不久，得成阿耨多罗三藐三菩提。”
        </details>
        <details>
        <summary>尔时，月上作如是言：</summary>
        “尊舍利弗！
        <br><z>夫‘菩提’者，无有言说，但以‘假名’文字说耳。
        <br><z>所言‘成’者，亦假名说。
        <br><z>若‘久’、若‘近’，俱是名字。
        <br><z>尊者！
        <br><z>云何作如是言‘汝当不久，得成阿耨多罗三藐三菩提也’？
        <br><z>尊舍利弗！
        <br><z>夫‘阿耨多罗三藐三菩提’者，
        <br><z>彼无生处，亦不可说；
        <br><z>无有体性，其间亦复无可成者。
        <br><z>何以故？
        <br><z>菩提之体，无有二相。
        <br><z>是故，‘菩提’无二、离一。”
        </details>
        <details>
        <summary>尔时，舍利弗告月上女，作如是言：</summary>
        “汝今，但当先向佛所。
        <br><z>我等，须臾为听法故，
        <br><z>不久当还向于彼处，而来听法。”
        </details>
        <details>
        <summary>尔时，月上复白长老舍利弗言：</summary>
        “尊舍利弗！
        <br><z>如来不为听法者说；
        <br><z>亦复不为乐法者说。”
        </details>
        <details>
        <summary>舍利弗言：</summary>
        “如来若尔，为谁说法？”
        </details>
        <details>
        <summary>彼女答言：</summary>
        “尊舍利弗！
        <br><z>若有所闻，不生‘着’想，无‘欣乐’相；
        <br><z>如来乃为如是说法。”
        </details>
        <details>
        <summary>尔时，舍利弗复语月上，作如是言：</summary>
        “若有众生，诣佛听法，为闻法故；
        <br><z>如来尔时，岂不为彼而说法也？”
        </details>
        <details>
        <summary>尔时月上复答彼言：</summary>
            <details>
            <summary>“若有众生，作如是想：</summary>
            ‘此是如来为我说法。’
            </details>
        <z>如是众生，住于‘我想’。
        <br><z>若有真‘洞入法性’者，则无是念；
            <details>
            <summary>终不云：</summary>
            ‘佛为我等故，说如是法。’”
            </details>
        </details>
        <details>
        <summary>尔时，尊者摩诃迦叶告于长老舍利弗言：</summary>
        “尊舍利弗！
        <br><z>此女今既诣向佛边，今日必当有大法义。
        <br><z>我等亦可回还而去；
        <br><z>今日宁可‘不食’为善，
        <br><z>莫使我等，身在于外，而不得闻如是法义。”
        </details>
    <z>是故，彼等诸声闻众遂即回还；随逐月上，向于佛所。
    <br><z>尔时，月上渐行至彼大林之内、草茅精舍；
    <br><z>诣于佛所，顶礼佛足，右绕三匝；
    <br><z>所持香华、末香、涂香、衣服、资财、宝幢、幡盖，
    <br><z>所奉佛者，以散佛上；散已，复散。
    <br><z>彼时，大众所持香华、华鬘、涂香、及以末香，
    <br><z>亦散佛上；散已，复散。
    <br><z>所散诸华，于佛顶上成一华盖，纵广遍覆满十由旬。
    <p></p>
    </details>
    <details>
    <summary>（月上女与诸位菩萨辩法）</summary>
        <details>
        <summary>尔时，童子文殊师利告月上女，作如是言：</summary>
        “汝于往昔，从何舍身、而来生此？
        <br><z>当舍此身、复生何处？”
        </details>
        <details>
        <summary>其女答言：</summary>
        “文殊师利！
        <br><z>于意云何：我今所执‘如来形像坐莲华’者，
        <br><z>从何舍身、而来生此？
        <br><z>今舍此身、当生何处？”
        </details>
        <details>
        <summary>文殊师利复言月上：</summary>
        “此是‘化’耳。
        <br><z>夫言‘化’者，无处舍身、后亦无生。”
        </details>
        <details>
        <summary>其女报言：</summary>
        “如是，如是。
        <br><z>文殊师利！
        <br><z>一切诸法，本体是‘化’。
        <br><z>我于彼‘法’，不见舍时、不见生时。”
        </details>
        <details>
        <summary>尔时，不空见菩萨告月上女，作如是言：</summary>
        “如是！月上！
        <br><z>既不可‘以女身’成佛；
        <br><z>汝今何故，不转女身？”
        </details>
        <details>
        <summary>其女答言：</summary>
        “善男子！
        <br><z>夫空体者，无回、无转。
        <br><z>一切诸法，亦复如是。
        <br><z>云何令我而转女身？”
        </details>
        <details>
        <summary>尔时，持地菩萨复告月上，作如是言：</summary>
        “汝颇‘曾见如来’已不？”
        </details>
        <details>
        <summary>其女答言：</summary>
        “善男子！
        <br><z>我见如来，如我手中所执‘化佛’。
        <br><z>如是如来，等无有异。”
        </details>
        <details>
        <summary>尔时，辩聚菩萨复告月上，作如是言：</summary>
        “汝今能‘辩法义’已不？”
        </details>
        <details>
        <summary>时女答言：</summary>
        “善男子！
        <br><z>法界之体，不可言说；
        <br><z>亦不可‘以文字、算数’之所摄受。”
        </details>
        <details>
        <summary>尔时，无碍辩菩萨复告月上，作如是言：</summary>
        “汝于过去诸如来所，闻何等法？”
        </details>
        <details>
        <summary>其女答言：</summary>
        “善男子！
        <br><z>今可仰观如上虚空；
        <br><z>如来说法，与此虚空，等无有异；
        <br><z>其所听者，亦复如是。
        <br><z>善男子！
        <br><z>而彼‘法相’等，如虚空，无异、无别。”
        </details>
        <details>
        <summary>尔时，虚空藏菩萨告彼女言：</summary>
        “汝于往昔所施诸佛，
        <br><z>云何奉施？
        <br><z>云何回向？”
        </details>
        <details>
        <summary>其女报言：</summary>
        “善男子！
        <br><z>如我于此‘所化佛像’，施彼‘佛、僧’；
        <br><z>所获功德，其事云何？”
        </details>
        <details>
        <summary>时，虚空藏菩萨报月上言：</summary>
        “此佛是‘化’；
        <br><z>若于彼施，无功德相。”
        </details>
        <details>
        <summary>其女答言：</summary>
        “善男子！
        <br><z>我亦如是。
        <br><z>往于昔日、诸如来前，所行布施、及以回向；
        <br><z>亦作是‘相’、亦作如是‘回向’。”
        </details>
        <details>
        <summary>尔时，不损他心菩萨复作是言：</summary>
        “汝今云何能于一切诸众生等，
        <br><z>得以‘慈心’而普遍也？”
        </details>
        <details>
        <summary>其女答言：</summary>
        “善男子！
        <br><z>如彼众生，等无有异。”
        </details>
        <details>
        <summary>菩萨复言：</summary>
        “彼诸众生，其事云何？”
        </details>
        <details>
        <summary>女复答言：</summary>
        “众生之事，非是过去、亦非未来、亦非现在。
        <br><z>而彼‘慈心’，亦复如是，
        <br><z>非是过去、非是未来、非是现在之所摄也；
        <br><z>亦复不可以言说也。
        <br><z>善男子！
        <br><z>而彼‘慈心’，其事如是。”
        </details>
        <details>
        <summary>尔时，喜王菩萨复问彼女，作如是言：</summary>
        “汝于今者，得法眼不？”
        </details>
        <details>
        <summary>其女答言：</summary>
        “善男子！
        <br><z>我今肉眼犹尚不得，况得法眼？”
        </details>
        <details>
        <summary>尔时，坚意菩萨复告彼女，作如是言：</summary>
        “汝行菩提，经今几时？”
        </details>
        <details>
        <summary>其女答言：</summary>
        “善男子！
        <br><z>如彼阳焰，经今几时？
        <br><z>我发菩提，亦复如是。”
        </details>
        <details>
        <summary>尔时，弥勒菩萨告彼女言：</summary>
        “汝于何时，当得成就‘阿耨多罗三藐三菩提’？”
        </details>
        <details>
        <summary>其女答言：</summary>
        “亦如弥勒菩萨，何时得‘超凡夫行地’？”
        </details>
    <p></p>
    </details>
    <details>
    <summary>（月上女与舍利弗又再辩法）</summary>
        <details>
        <summary>尔时，长老舍利弗复白佛言：</summary>
        “世尊！
        <br><z>希有此女！如是辩才！
        <br><z>云何乃能与如是等‘铠甲大龙’共相问答，
        <br><z>卓立不坐、复不屈身，礼诸菩萨？”
        </details>
        <details>
        <summary>尔时，月上白舍利弗，作如是言：</summary>
        “尊舍利弗！
        <br><z>譬如‘小火’体能烧故，所有诸物，悉皆能烧。
        <br><z>如是，如是！
        <br><z>尊舍利弗！
        <br><z>诸菩萨等，与于诸佛，亦无有异。
        <br><z>于诸行中，欲烧一切‘诸烦恼’时，
        <br><z>所有烦恼，或自、或他，莫不能烧。”
        </details>
        <details>
        <summary>尔时，舍利弗复问女言：</summary>
        “汝当成就‘阿耨多罗三藐三菩提’时，
        <br><z>而彼佛刹，当如之何？”
        </details>
        <details>
        <summary>其女答言：</summary>
        “尊舍利弗！
        <br><z>我于‘当来佛刹’之中，
        <br><z>无有如是‘小行、小智、名字狭劣、犹如今日舍利弗者’，
        <br><z>我必当取如是佛刹。”
        </details>
        <details>
        <summary>尔时，舍利弗复言月上：</summary>
        “汝既说言‘一切法界、与如来体，等无有异’。
        <br><z>今者所见，云何胜负？”
        </details>
        <details>
        <summary>月上女言：</summary>
        “尊舍利弗！
        <br><z>譬如‘大海’与于‘牛迹’，然彼二水，等无有异；
        <br><z>而彼‘牛迹’，不受‘无量无边众生’如‘大海’者。
        <br><z>如是，如是！
        <br><z>尊舍利弗！
        <br><z>诸‘佛、声闻’虽同法界，
        <br><z>而诸声闻，不能为于‘无量无边诸众生辈’作大利益如‘诸佛’者。
        <br><z>又，舍利弗！
        <br><z>譬如‘芥子’内有虚空，‘十方世界’亦有虚空；
        <br><z>彼二虚空，虽无有异；
        <br><z>然‘芥子空’，不能‘容受聚落、城邑，不能建立须弥、巨海’似如‘十方世界空’者。
        <br><z>如是，如是！
        <br><z>尊舍利弗！
        <br><z>虽于一空，无想、无愿，而有‘诸佛与声闻’同；
        <br><z>然彼声闻，不能与彼‘无量无边诸众生辈’作大利益如似‘诸佛、多陀阿伽度、阿罗诃、三藐三佛陀‘者。”
        </details>
        <details>
        <summary>尔时，长老舍利弗言：</summary>
        “如是！月上！
        <br><z>佛与声闻，所得解脱，岂不等也？”
        </details>
        <details>
        <summary>月上答言：</summary>
        “尊舍利弗！
        <br><z>勿作是说、乃言‘诸佛与彼声闻、解脱同等’。”
        </details>
        <details>
        <summary>时，舍利弗复问女言：</summary>
        “如是之事，其相云何？”
        </details>
        <details>
        <summary>女复答言：</summary>
        “尊舍利弗！
        <br><z>我于今者，欲有所问；如尊者意，为我说之：
        <br><z>尊者证得‘心解脱’时，
        <br><z>颇能令此三千大千如是世界，平如掌不？
        <br><z>颇有树木、及以诸山，悉各倾低向汝已不？
        <br><z>颇或能有除灭一切诸恶已不？
        <br><z>颇有悉除一切众生烦恼已不？
        <br><z>颇有能得一切诸天顶礼已不？
        <br><z>颇有魔众‘聚集遍满三十由旬’而来已不？
        <br><z>颇有一念起智慧、心得解脱已不？
        <br><z>颇复能降一切诸魔眷属已不？”
        </details>
        <details>
        <summary>时，舍利弗答月上女，作如是言：</summary>
        “我于如是一切诸事，悉无有一。”
        </details>
        <details>
        <summary>其女复言：</summary>
        “尊舍利弗！
        <br><z>菩萨在于菩提道场，能有如是胜妙诸事；
        <br><z>复有无量无边胜事。
        <br><z>尊舍利弗！
        <br>‘声闻解脱、诸佛解脱’乃有如是胜负、优劣、差别之事。
        <br><z>尊者云何作如是念、谓‘佛如来与于声闻，解脱等也’？”
        </details>
        <details>
        <summary>尔时，世尊赞月上女，作如是言：</summary>
        “善哉，善哉！月上！
        <br><z>汝今乃能如是无碍辩说。”
        </details>
    <p></p>
    </details>
    <details>
    <summary>（月上女发十大愿）</summary>
        <details>
        <summary>（第一愿）</summary>
        <z>尔时，‘所化如来’形像在月上女右手之中，即从华起，
        <br><z>至世尊所，围绕世尊满三匝已，从脐而入。
        <br><z>佛神力故，大地震动。
        <br><z>尔时，世尊一一毛孔出一莲华，
        <br><z>色如真金，白银为叶，功德藏宝以为莲台。
        <br><z>彼诸华内，自然各各复出一佛，结跏趺坐；
        <br><z>彼诸如来所化形像，众相庄严。
        <br><z>遍至十方诸佛刹土，自然显现，为彼说法；
        <br><z>彼诸佛刹所说法句，以佛神力，声还闻此如来刹土。
        <br><z>尔时，月上见如是等妙胜神通，
        <br><z>欢喜踊跃，遍满其体，不能自胜。
        <br><z>其女右手所执莲华，遂捉投掷如来身上；
        <br><z>其华到已，在于佛顶成一花帐；
        <br><z>其帐方整，下有四柱，纵广正等，如依绳墨；
        <br><z>帐中自然化出一座，众宝庄严，无量天衣以覆座上。
        <br><z>其座尔时，忽复有一‘化佛’形像，如释迦者；
        <br><z>坐彼座上，结加趺坐，分明显著。
            <details>
            <summary>而月上女掷彼华时，作是愿言：</summary>
            “世尊！
            <br><z>愿我藉此善根因缘力故，
            <br><z>于未来世，若诸众生，住‘我相’者，
            <br><z>为说其法，令除‘我相’。”
            </details>
        </details>
        <details>
        <summary>（第二愿）</summary>
        <z>尔时，彼女以佛神力，忽然复有第二莲华现其右手；
        <br><z>彼女于是复以其华，掷向如来；
        <br><z>其华至已，在如来上为第二帐，众宝庄严，如上所说。
            <details>
            <summary>于时，彼女复言：</summary>
            “世尊！
            <br><z>愿我藉此善根因缘，
            <br><z>于未来世，若有众生，住‘我见’者，
            <br><z>为说其法，得除‘我见’。”
            </details>
        </details>
        <details>
        <summary>（第三愿）</summary>
        <z>尔时，彼女以佛神力，忽然复有第三莲华现其右手；
        <br><z>其女尔时，复以此华掷向如来；
        <br><z>于即化成第三华帐，众宝庄严，如上所说。
            <details>
            <summary>是时，彼女复言：</summary>
            “世尊！
            <br><z>愿我藉此善根因缘，
            <br><z>于未来世，若有众生，住于‘一切分别相’者，
            <br><z>我为说法，除其‘分别’；
            <br><z>及除‘贪欲、瞋恚、痴’等。”
            </details>
        </details>
        <details>
        <summary>（第四愿）</summary>
        <z>尔时，彼女忽然复有第四莲华现其右手。
        <br><z>其女亦复以彼莲华，投掷如来至于佛顶；
        <br><z>寻复化成第四华帐，其所庄严，如上所说。
            <details>
            <summary>复言：</summary>
            “世尊！
            <br><z>愿我藉此善根因缘，
            <br><z>于未来世，若有众生，住‘四颠倒’，
            <br><z>我为说法，令除‘四倒’。”
            </details>
        </details>
        <details>
        <summary>（第五愿）</summary>
        <z>尔时，彼女复以如来神通力故，
        <br><z>忽然复有第五莲华现其右手。
        <br><z>其女尔时，复以其华向如来掷；
        <br><z>其华至已，在于佛顶亦即成其第五华帐；
        <br><z>其帐庄严，亦如上说。
            <details>
            <summary>其女于时，复言：</summary>
            “世尊！
            <br><z>愿我藉此善根因缘，
            <br><z>于当来世，若有众生，‘五盖覆’者，
            <br><z>为说其法，令除‘五盖’。”
            </details>
        </details>
        <details>
        <summary>（第六愿）</summary>
        <z>尔时，彼女以佛神力，忽然复有第六莲华现其右手。
        <br><z>其女亦复持彼莲华，掷向如来；
        <br><z>其华至已，在于佛顶亦复化成第六华帐；
        <br><z>其所庄严，如上所说。
            <details>
            <summary>是时，彼女复言：</summary>
            “世尊！
            <br><z>愿我藉此善根因缘，
            <br><z>未来世中，若有众生，着‘六入’者，
            <br><z>我为说法，令离彼着。”
            </details>
        </details>
        <details>
        <summary>（第七愿）</summary>
        <z>尔时，彼女以佛神力，于其右手忽然复有第七莲华自然显现。
        <br><z>其女尔时，复以彼华掷向如来；
        <br><z>至佛顶已，即复变成第七华帐，形状大小，如上所说。
            <details>
            <summary>其女尔时，复言：</summary>
            “世尊！
            <br><z>愿我藉此善根因缘，
            <br><z>于当来世，若有众生，住着‘七识’，
            <br><z>我为说法，令其除断。”
            </details>
        </details>
        <details>
        <summary>（第八愿）</summary>
        <z>尔时，彼女以佛神力，忽然复有第八莲华现其右手。
        <br><z>其女复持，向佛而掷；其华至已，次第成其第八华帐。
        <br><z>形状纵广，亦如上说。
            <details>
            <summary>其女于是复言：</summary>
            “世尊！
            <br><z>愿我来世，藉此善因，
            <br><z>若有众生，着‘八颠倒’，
            <br><z>为说其法，令悉除灭。”
            </details>
        </details>
        <details>
        <summary>（第九愿）</summary>
        <z>尔时，彼女以佛神力，忽然复有第九莲华现其右手。
        <br><z>其女复将遥掷佛顶；其华至已，次第复成第九华帐。
        <br><z>其帐纵广，如上所说。
            <details>
            <summary>其女于是复言：</summary>
            “世尊！
            <br><z>愿我藉此善根因缘，
            <br><z>于当来世，若有众生，住‘九使’者，
            <br><z>我为说法，令除‘九使’。”
            </details>
        </details>
        <details>
        <summary>（第十愿）</summary>
        <z>尔时，彼女以佛神力，忽然复有第十莲华现其右手。
        <br><z>其女于是复以彼华，掷如来顶；
        <br><z>其华至已，次第复成第十华帐，庄严纵广，如上所说。
            <details>
            <summary>其女尔时，复言：</summary>
            “世尊！
            <br><z>愿我藉此善根因缘，
            <br><z>于当来世，具足‘十力’；
            <br><z>如今世尊放大光明、照十方刹，等无有异。”
            </details>
        </details>
    <z>尔时，彼等‘所化华帐’高至梵宫。
    <br><z>是以地居、乃至大梵诸天子等，
    <br><z>因彼华帐，复与无量千万天众同来集会。
    <br><z>尔时，世尊便有微笑。
    <br><z>然，诸佛等有如是法，微笑之时，从其口出种种色光。
    <br><z>其光所谓：青、黄、赤、白、颇梨等色；及以金、银如是等色。
    <br><z>而彼光照至于无量无边佛土，普至梵天，覆翳日月；
    <br><z>光明威力，胜盛无比；晃耀显赫，还入佛顶。
    <p></p>
    </details>
    <details>
    <summary>（世尊授记月上女）</summary>
    <z>尔时，众中长老阿难，从坐而起，
    <br><z>整理衣服，偏袒右臂，右膝着地，合十指掌，
        <details>
        <summary>以偈问佛‘微笑放光’因缘之事：</summary>
        “一切诸智非无眼，于一切法无有疑。普照世间光平等，及以微笑有何缘？
        <br><z>往昔劫数尊行施，清净戒行如宝珠，住忍不动如须弥，尊今光笑有何缘？
        <br><z>常修精进及禅定，得免诸有生死等，意行深远犹如海，微笑放光有何缘？
        <br><z>常行慈悲无休息，及以喜舍亦复尔，迷失路者能济拔，尊笑放光有何缘？
        <br><z>尊一毛孔出光明，遍至十方无量刹，忽然覆蔽日月光，夺彼威力作他眼；
        <br><z>所出音声妙清净，具六十种世独尊，所有闻者无厌足，复能除灭诸烦恼；
        <br><z>于十方刹无量众，一切心有所行者，世尊知已决疑网，尊笑放光有何缘？
        <br><z>谁今决定发道意？谁今乘佛广大乘？谁今如是满心愿？世尊微笑而放光？
        <br><z>谁今降伏四种魔？谓烦恼魔及死魔、阴魔及以天魔等，微笑放光有何缘？
        <br><z>世尊今谁证大利？谁作法丰人师子？名闻谁至十方刹？如是微笑及放光？
        <br><z>一切智者灭不善，诸慈行中最胜慈，于诸分别皆已断，微笑放光有何缘？
        <br><z>何谁今得广大利？谁复今得满愿心？和合十力今是谁？如是放光及微笑？
        <br><z>千万诸天在虚空，夜叉金翅摩呼罗，及诸天女合掌礼，瞻仰世尊欢喜心；
        <br><z>聚集无量诸菩萨，十方刹土悉瞻仰，深智如海欲听法，净意光笑有何缘？”
        </details>
        <details>
        <summary>尔时，世尊即以‘偈句’报阿难言：</summary>
            <details>
            <summary>（月上女往昔因缘）</summary>
            “阿难汝观此童女，合十指掌在我前；彼见诸佛妙神通，即发无上菩提意。
            <br><z>过去曾见三百佛，生生世世所见者，恒生恭敬而尊重，常愿云何证菩提？
            <br><z>愿不生于恶道里，唯愿生天及人中，生处不忘菩提心，命终已后知宿命。
            <br><z>昔见如来名迦叶，在于楼上坠下身，供养彼尊迦叶故，现得无生及顺忍。
            <br><z>复有佛号钩娄村，奉施一具妙衣服，是故现得金色体，清净显赫如月天。
            <br><z>有佛迦尼迦牟尼，香华涂末供养彼，以是口出妙香气，犹如栴檀优钵罗。
            <br><z>佛名尸弃两足尊，瞻仰彼尊满七日，是故两目青莲色，诸类看者不知厌。
            <br><z>厌离诸欲五百世，常行清净诸梵行；若人起欲来观者，乃得清净无欲心。
            <br><z>是故三十三天生，从彼来生离车种，一切生处知宿缘，巧说诸偈微妙句。
            <br><z>教化父母及诸亲，利益无量众生等，为欲教化发菩提，故生豪贵大离车。
            <br><z>童女男夫妇人等，教化令入佛乘中，二万三千诸人类，成熟无量菩提道。
            </details>
            <details>
            <summary>（授记月上女）</summary>
            <z>其女转此女人身，不久出家在我法，广行清净大梵行，此处命终还生天。
            <br><z>从天命终复生此，于后恶世护我法，与此众类作利益，舍命还生兜率陀。
            <br><z>当来弥勒下生时，儴佉轮王家作子，其于彼众多才艺，可喜端正备诸德；
            <br><z>供养彼尊三月日，及诸左右众围绕，于彼佛边得出家，六千三百众随逐；
            <br><z>受持彼佛正法已，然后往生安乐土，既得往见阿弥陀，礼拜尊重而供养。
            <br><z>当于贤劫诸佛刹，十方所有诸世界，及以恒河沙如来，悉为彼众作利益。
            <br><z>精进智慧禅定力，供养如是诸世尊，劫数诸佛供养已，教化无量千万众。
            <br><z>于后八万俱致劫，当得作佛名月上，彼尊名号月上者，眉间白毫出妙光；
            <br><z>其光金色甚耀丽，显赫遍照彼佛刹，日月火光及摩尼，星宿诸光悉不现；
            <br><z>昼夜岁月及四时，皆由彼光更无别。彼刹当无辟支佛，声闻罗汉亦无名。
            <br><z>清净勇猛菩萨众，彼尊唯当有如是，彼众身并黄金色，百种诸相具庄严；
            <br><z>悉名为人妙可喜，彼刹无欲胎生者，莲华台中自化生，生已即有大威德；
            <br><z>于算数中不可量，无量神通至诸刹，无生忍法无障碍，彼刹无魔及外道；
            <br><z>亦无破戒恶朋友，受净报如兜率陀，若有彼刹所生者，诸受果报悉平等；
            <br><z>金银真珠微妙网，广大遍覆彼世间，彼大世尊寿命长，住世七十三千劫；
            <br><z>寿尽涅槃灭度后，正法住世满一劫，彼尊在世及灭度，法教一住无有殊。
            <br><z>我若一劫赞叹彼，世尊刹土诸功德，今日所说诸譬喻，如海取于一渧水。”
            </details>
        </details>
    <z>尔时，月上从佛对闻‘与已授记’，
    <br><z>闻已欢喜，踊跃无量，飞腾虚空，去地高至七多罗树。
    <br><z>既住于彼七多罗已，其女于即转彼女身，变为男子。
    <br><z>即时，大地皆悉震动，出大音声，雨天华雨，出大光明，遍照世界。
    <br><z>尔时，月上菩萨即住彼空，
        <details>
        <summary>以偈叹佛，作如是言：</summary>
        “假动须弥空倒地，修罗住处皆悉灭，大海枯涸月天坠，如来终不出妄言。
        <br><z>假使十方众同心，或火成水水成火，无量功德最大尊，利益众生无异说。
        <br><z>大地虚空成混沌，百刹同入芥子中，罗网可用缚猛风，如来终不有妄语。
        <br><z>世尊如是真实言，故我决住菩提道，今既大地遍震动，我证菩提定无疑。
        <br><z>我今既得菩提记，即转法轮无有别，犹如世尊所说法，我百数劫已得闻。
        <br><z>利益天人八部辈，及诸比丘四众等，又为无量诸菩萨，汝等于佛莫生疑。
        <br><z>当来悉成无分别，是故决发菩提心，诸法皆悉如幻化，诸佛所说如梦想。
        <br><z>是处无人无养育，众生命及富伽罗，如是诸法本性者，喻如虚空无有异。
        <br><z>我先所有女人身，彼身空体亦无实，既无实体是为空，空体无物无可取。
        <br><z>彼身颠倒分别生，分别犹如鸟飞空，意欲成就佛菩提，复欲降伏四魔众。
        <br><z>复欲三千大千界，转于微妙大法轮，汝等猛发菩提意，尊重供养婆伽婆。
        <br><z>不久当成功德尊，同于真体无有别，善利丈夫尊沙门，二足中尊我顶礼。
        <br><z>能施爱物常得爱，能施法财得自在，佛是乐本能与乐，能伏怨仇及诸魔。
        <br><z>我叹应叹最胜尊，又叹自在无羡者，我意所观诸方处，愿见诸佛不思议。
        <br><z>放光如今释师子，我亦当知十方佛，皆悉同体觉一法，于真如法悉无二。
        <br><z>无量众生同实际，有此忍者当作佛。”
        </details>
    <z>尔时，月上菩萨说此偈已，从空而下，头面作礼。
    <br><z>彼作礼时，头未离地，而有无量百千数佛，现其目前。
        <details>
        <summary>彼等诸佛，同音授彼月上之记：</summary>
        “当成阿耨多罗三藐三菩提。”
        </details>
    </details>
    <details>
    <summary>（月上女出家）</summary>
    <z>月上菩萨眼自对见‘彼百千佛授其记’已，
    <br><z>欢喜踊跃，遍满其体，不能自胜。
        <details>
        <summary>即从如来，求请出家，白言：</summary>
        “善哉！
        <br><z>唯愿世尊！
        <br><z>自说法中，与我出家。”
        </details>
        <details>
        <summary>佛即告彼月上菩萨：</summary>
        “若必然者，
        <br><z>当问父母，听汝已不？”
        </details>
    <z>尔时，童子所生父母，对见如是‘变化神通、复从佛闻为彼授记’，
        <details>
        <summary>而白佛言：</summary>
        “如是！世尊！
        <br><z>我等已许。
        <br><z>唯愿世尊！
        <br><z>放彼出家。
        <br><z>又愿我等，于未来世，会如此法。”
        </details>
    <z>尔时，世尊即放童子而出家也。
    <br><z>时，彼童子当出家时，
    <br><z>即有一万二千人俱发阿耨多罗三藐三菩提。
    <br><z>佛说如此法本之时，
    <br><z>复有七十那由他诸‘天、人’等远尘离垢，于诸法中，获得净眼；
    <br><z>复有五百诸比丘等，于‘无为法’获得漏尽心，得解脱；
    <br><z>复有二百比丘尼等、与其同类二万人俱，
    <br><z>其中或有未曾发于‘阿耨多罗三藐三菩提’者，亦得发于菩提之心。
    <br><z>佛说此经已，月上菩萨、长老阿难、诸菩萨众、
    <br><z>及彼大会‘天、人、阿修罗、乾闼婆’等八部之类，欢喜奉行。
    </details>
<p></p>
佛说月上女经（终）
<p></p>
</body>
</html>
