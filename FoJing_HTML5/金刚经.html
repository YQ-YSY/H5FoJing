<html>
<head>
    <title>
    金刚经_金刚般若波罗蜜经
    </title>
    <meta http-equiv="content-type" content="text/html; charset="utf-8" />
    <style>
        details, z{margin-left: 1em;}
    </style>
</head>
<body>
（大正藏 第08册 No.0235 第0748页）
<br>
<br>金刚般若波罗蜜经
<br>姚秦天竺三藏鸠摩罗什译
<br>梁昭明太子分品
<p></p>
<details>
<summary>第一品　法会因由分（日常饮食）</summary>
<z>如是我闻，一时，
<br><z>佛在舍卫国祗树给孤独园，与大比丘众千二百五十人俱。
<br><z>尔时，世尊食时，著衣持钵，入舍卫大城乞食。
<br><z>于其城中，次第乞已，还至本处。
<br><z>饭食讫，收衣钵，洗足已，敷座而坐。
<p></p>
</details>
<details>
<summary>第二品　善现启请分（须菩提问：云何降伏其心？）</summary>
<z>时，长老须菩提在大众中即从座起，偏袒右肩，右膝着地，
    <details>
    <summary>合掌恭敬而白佛言：</summary>
    “希有！世尊！
    <br><z>如来善护念诸菩萨，善付嘱诸菩萨。
    <br><z>世尊！
    <br><z>善男子、善女人，发阿耨多罗三藐三菩提心，
    <br><z>云何应住？
    <br><z>云何降伏其心？”
    </details>
    <details>
    <summary>佛言：</summary>
   “善哉，善哉。须菩提！
    <br><z>如汝所说，如来善护念诸菩萨，善付嘱诸菩萨。
    <br><z>汝今谛听！当为汝说。”
    </details>
“善男子、善女人，发阿耨多罗三藐三菩提心，
<br><z>应如是住，
<br><z>如是降伏其心。”
    <details>
    <summary>（须菩提言）</summary>
    “唯然。世尊！
    <br><z>愿乐欲闻。”
    </details>
<p></p>
</details>
<details>
<summary>第三品　大乘正宗分（无我人众生寿者相）</summary>
<z>佛告须菩提：
<br>“诸菩萨摩诃萨应如是降伏其心。
    <details>
    <summary>所有一切众生之类：</summary>
    <z>若卵生、若胎生、若湿生、若化生；
    <br><z>若有色、若无色；
    <br><z>若有想、若无想、若非有想非无想；
    </details>
<z>我皆令入无余涅盘而灭度之。
<br><z>如是灭度无量无数无边众生，实无众生得灭度者。
<br><z>何以故？
<br><z>须菩提！
<br><z>若菩萨有我相、人相、众生相、寿者相，即非菩萨。”
<p></p>
</details>
<details>
<summary>第四品　妙行无住分（不住于相）</summary>
“复次，须菩提！
<br><z>菩萨于法，应无所住，行于布施。
<br><z>所谓：不住色布施，不住声香味触法布施。
<br><z>须菩提！
<br><z>菩萨应如是布施，不住于相。
<br><z>何以故？
<br><z>若菩萨不住相布施，其福德不可思量。
<br><z>须菩提！
<br><z>于意云何，东方虚空可思量不？”
    <details>
    <summary>（须菩提答）</summary>
    “不也，世尊！”
    </details>
“须菩提！
<br><z>南西北方四维上下虚空可思量不？”
    <details>
    <summary>（须菩提答）</summary>
    “不也，世尊！”
    </details>
“须菩提！
<br><z>菩萨无住相布施，福德亦复如是不可思量。
<br><z>须菩提！
<br><z>菩萨但应如所教住。”
<p></p>
</details>
<details>
<summary>第五品　如理实见分（凡所有相，皆是虚妄）</summary>
“须菩提！
<br><z>于意云何，可以身相见如来不？”
    <details>
    <summary>（须菩提答）</summary>
    “不也，世尊！
    <br><z>不可以身相得见如来。
    <br><z>何以故？
    <br><z>如来所说身相，即非身相。”
    </details>
<z>佛告须菩提：
<br>“凡所有相，皆是虚妄。
<br><z>若见诸相非相，即见如来。”
<p></p>
</details>
<details>
<summary>第六品　正信希有分（无法相，亦无非法相）</summary>
    <details>
    <summary>须菩提白佛言：</summary>
    “世尊！
    <br><z>颇有众生，得闻如是言说章句，生实信不？”
    </details>
<z>佛告须菩提：
<br>“莫作是说。
<br><z>如来灭后，后五百岁，
<br><z>有持戒修福者，于此章句能生信心，以此为实，
<br><z>当知是人不于一佛二佛三四五佛而种善根，
<br><z>已于无量千万佛所种诸善根。
<br><z>闻是章句，乃至一念生净信者，
<br><z>须菩提！
<br><z>如来悉知悉见，是诸众生得如是无量福德。
<br><z>何以故？
<br><z>是诸众生无复我相、人相、众生相、寿者相；
<br><z>无法相，亦无非法相。<br><z>何以故？
<br><z>是诸众生若心取相，则为著我人众生寿者。
<br><z>若取法相，即著我人众生寿者。
<br><z>何以故？
<br><z>若取非法相，即著我人众生寿者。
<br><z>是故不应取法，不应取非法。
<br><z>以是义故，如来常说：
<br>‘汝等比丘，知我说法，如筏喻者。
<br><z>法尚应舍，何况非法。’”
<p></p>
</details>
<details>
<summary>第七品　无得无说分（无为法）</summary>
    <details>
    <summary>（佛问）</summary>
    “须菩提！
    <br><z>于意云何，如来得阿耨多罗三藐三菩提耶？
    <br><z>如来有所说法耶？”
    </details>
<z>须菩提言：
<br>“如我解佛所说义，
<br><z>无有定法名阿耨多罗三藐三菩提，
<br><z>亦无有定法，如来可说。
<br><z>何以故？
<br><z>如来所说法，皆不可取、不可说、非法、非非法。
<br><z>所以者何？
<br><z>一切圣贤，皆以无为法而有差别。”
<p></p>
</details>
<details>
<summary>第八品　依法出生分（所谓佛法，即非佛法）</summary>
“须菩提！
<br><z>于意云何，若人满三千大千世界七宝以用布施，
<br><z>是人所得福德，宁为多不？”
    <details>
    <summary>须菩提言：</summary>
    “甚多，世尊！
    <br><z>何以故？
    <br><z>是福德即非福德性，是故如来说福德多。”
    </details>
 “若复有人，于此经中受持，
<br><z>乃至四句偈等，为他人说，其福胜彼。
<br><z>何以故？
<br><z>须菩提！
<br><z>一切诸佛，及诸佛阿耨多罗三藐三菩提法，皆从此经出。
<br><z>须菩提！
<br><z>所谓佛法者，即非佛法。”
<p></p>
</details>
<details>
<summary>第九品　一相无相分（实无有法可名言）</summary>
    <details>
    <summary>（佛问）</summary>
    “须菩提！
    <br><z>于意云何，须陀洹能作是念：‘我得须陀洹果’不？”
    </details>
<z>须菩提言：
<br>“不也，世尊！
<br><z>何以故？
<br><z>须陀洹名为入流，而无所入，不入色声香味触法，是名须陀洹。”
    <details>
    <summary>（佛问）</summary>
    “须菩提！
    <br><z>于意云何，斯陀含能作是念：‘我得斯陀含果’不？”
    </details>
<z>须菩提言：
<br>“不也，世尊！
<br><z>何以故？<br><z>斯陀含名一往来，而实无往来，是名斯陀含。”
    <details>
    <summary>（佛问）</summary>
    “须菩提！
    <br><z>于意云何，阿那含能作是念：‘我得阿那含果’不？”
    </details>
<z>须菩提言：
<br>“不也，世尊！
<br><z>何以故？
<br><z>阿那含名为不来，而实无不来，是名阿那含。”
    <details>
    <summary>（佛问）</summary>
    “须菩提！
    <br><z>于意云何，阿罗汉能作是念，‘我得阿罗汉道’不？”
    </details>
<z>须菩提言：
<br>“不也，世尊！
<br><z>何以故？
<br><z>实无有法名阿罗汉。
<br><z>世尊！
<br><z>若阿罗汉作是念：‘我得阿罗汉道’，即著我人众生寿者。
<br><z>世尊！
<br><z>佛说我得无诤三昧，人中最为第一，是第一离欲阿罗汉。
<br><z>我不作是念：‘我是离欲阿罗汉’。
<br><z>世尊！
<br><z>我若作是念：‘我得阿罗汉道’，世尊则不说须菩提是乐阿兰那行者。
<br><z>以须菩提实无所行，而名须菩提是乐阿兰那行。”
<p></p>
</details>
<details>
<summary>第十品　庄严净土分（应无所住而生其心）</summary>
<z>佛告须菩提：
<br>“于意云何，如来昔在燃灯佛所，于法有所得不？”
    <details>
    <summary>（须菩提答）</summary>
    “不也，世尊！
    <br><z>如来在燃灯佛所，于法实无所得。”
    </details>
“须菩提！
<br><z>于意云何，菩萨庄严佛土不？”
    <details>
    <summary>（须菩提答）</summary>
    “不也，世尊！
    <br><z>何以故？
    <br><z>庄严佛土者，即非庄严，是名庄严。”
    </details>
“是故须菩提！
<br><z>诸菩萨摩诃萨，
<br><z>应如是生清净心，
<br><z>不应住色生心，
<br><z>不应住声香味触法生心，
<br><z>应无所住而生其心。
<br><z>须菩提！
<br><z>譬如有人，身如须弥山王，
<br><z>于意云何，是身为大不？”
    <details>
    <summary>须菩提言：</summary>
    “甚大，世尊！
    <br><z>何以故？
    <br><z>佛说非身，是名大身。”
    </details>
<p></p>
</details>
<details>
<summary>第十一品　无为福胜分（无为果成大智福德）</summary>
“须菩提！
<br><z>如恒河中所有沙数，如是沙等恒河，
<br><z>于意云何，是诸恒河沙，宁为多不？”
    <details>
    <summary>须菩提言：</summary>
    “甚多，世尊！
    <br><z>但诸恒河，尚多无数，何况其沙。”
    </details>
“须菩提！
<br><z>我今实言告汝：
<br><z>若有善男子、善女人，
<br><z>以七宝满尔所恒河沙数三千大千世界，
<br><z>以用布施，得福多不？”
    <details>
    <summary>须菩提言：</summary>
    “甚多，世尊！”
    </details>
<z>佛告须菩提：
<br>“若善男子、善女人，于此经中，
<br><z>乃至受持四句偈等，为他人说，
<br><z>而此福德胜前福德。”
<p></p>
</details>
<details>
<summary>第十二品　尊重正教分（最上第一希有之法）</summary>
“复次，须菩提！
<br><z>随说是经，乃至四句偈等，
<br><z>当知此处，一切世间、天人、阿修罗，皆应供养，如佛塔庙。
<br><z>何况有人尽能受持读诵。
<br><z>须菩提！
<br><z>当知是人成就最上第一希有之法。
<br><z>若是经典所在之处，则为有佛，若尊重弟子。”
<p></p>
</details>
<details>
<summary>第十三品　如法受持分（是相非相）</summary>
    <details>
    <summary>尔时，须菩提白佛言：</summary>
    “世尊！
    <br><z>当何名此经，我等云何奉持？”
    </details>
<z>佛告须菩提：
<br>“是经名为《金刚般若波罗蜜》，以是名字，汝当奉持。<br><z>所以者何？
<br><z>须菩提！
<br><z>佛说般若波罗蜜，即非般若波罗蜜。
<br><z>须菩提！
<br><z>于意云何，如来有所说法不？”
    <details>
    <summary>须菩提白佛言：</summary>
    “世尊！
    <br><z>如来无所说。”
    </details>
“须菩提！
<br><z>于意云何，三千大千世界所有微尘，是为多不？”
    <details>
    <summary>须菩提言：</summary>
    “甚多，世尊！”
    </details>
“须菩提！
<br><z>诸微尘，如来说非微尘，是名微尘。
<br><z>如来说世界，非世界，是名世界。
<br><z>须菩提！
<br><z>于意云何，可以三十二相见如来不？”
    <details>
    <summary>（须菩提答）</summary>
    “不也，世尊！
    <br><z>何以故？
    <br><z>如来说三十二相，即是非相，是名三十二相。”
    </details>
“须菩提！
<br><z>若有善男子、善女人，以恒河沙等身命布施；
<br><z>若复有人，于此经中，乃至受持四句偈等，
<br><z>为他人说，其福甚多。”
<p></p>
</details>
<details>
<summary>第十四品　离相寂灭分（如来所得法，无实无虚）</summary>
<z>尔时，须菩提闻说是经，
<br><z>深解义趣，涕泪悲泣，而白佛言：
    <details>
    <summary>（第一希有功德）</summary>
    “希有，世尊！
    <br><z>佛说如是甚深经典，
    <br><z>我从昔来所得慧眼，未曾得闻如是之经。
    <br><z>世尊！
    <br><z>若复有人得闻是经，信心清净，则生实相，
    <br><z>当知是人，成就第一希有功德。
    </details>
    <details>
    <summary>（离一切相，非相实相）</summary>
    <z>世尊！
    <br><z>是实相者，即是非相，
    <br><z>是故如来说名实相。
    <br><z>世尊！
    <br><z>我今得闻如是经典，信解受持不足为难。
    <br><z>若当来世，后五百岁，
    <br><z>其有众生，得闻是经，信解受持，是人则为第一希有。
    <br><z>何以故？
    <br><z>此人无我相、人相、众生相、寿者相。
    <br><z>所以者何？
    <br><z>我相即是非相、人相、众生相、寿者相，即是非相。
    <br><z>何以故？
    <br><z>离一切诸相，则名诸佛。”
    </details>
<z>佛告须菩提：
    <details>
    <summary>（若心有住，即为非住）</summary>
    “如是！如是！
    <br><z>若复有人得闻是经，
    <br><z>不惊、不怖、不畏，当知是人甚为希有。
    <br><z>何以故？
    <br><z>须菩提！
    <br><z>如来说第一波罗蜜，非第一波罗蜜，是名第一波罗蜜。
    <br><z>须菩提！
    <br><z>忍辱波罗蜜，如来说非忍辱波罗蜜，是名忍辱波罗蜜。
    <br><z>何以故？
    <br><z>须菩提！
    <br><z>如我昔为歌利王割截身体，
    <br><z>我于尔时，无我相、无人相、无众生相、无寿者相。
    <br><z>何以故？
    <br><z>我于往昔，节节支解时，
    <br><z>若有我相、人相、众生相、寿者相，应生嗔恨。
    <br><z>须菩提！
    <br><z>又念过去于五百世作忍辱仙人，于尔所世，
    <br><z>无我相、无人相、无众生相、无寿者相。
    <br><z>是故须菩提！
    <br><z>菩萨应离一切相，发阿耨多罗三藐三菩提心，
    <br><z>不应住色生心，
    <br><z>不应住声香味触法生心，
    <br><z>应生无所住心。
    <br><z>若心有住，即为非住。
    <br><z>是故佛说：菩萨心不应住色布施。
    </details>
    <details>
    <summary>（心不住法而行布施）</summary>
    <z>须菩提！
    <br><z>菩萨为利益一切众生，应如是布施。
    <br><z>如来说一切诸相，即是非相。
    <br><z>又说一切众生，即非众生。
    <br><z>须菩提！
    <br><z>如来是真语者、实语者、如语者、不诳语者、不异语者。
    <br><z>须菩提！
    <br><z>如来所得法，此法无实无虚。
    <br><z>须菩提！
    <br><z>若菩萨心住于法而行布施，如人入暗，即无所见。
    <br><z>若菩萨心不住法而行布施，如人有目，日光明照，见种种色。
    </details>
<z>须菩提！
<br><z>当来之世，若有善男子、善女人，
<br><z>能于此经受持读诵，则为如来。
<br><z>以佛智慧，悉知是人，悉见是人，皆得成就无量无边功德。”
<p></p>
</details>
<details>
<summary>第十五品　持经功德分（信心不逆，荷担如来）</summary>
    <details>
    <summary>（为发大乘者说）</summary>
    “须菩提！
    <br><z>若有善男子、善女人，
    <br><z>初日分以恒河沙等身布施，
    <br><z>中日分复以恒河沙等身布施，
    <br><z>后日分亦以恒河沙等身布施，
    <br><z>如是无量百千万亿劫以身布施；
    <br><z>若复有人，闻此经典，信心不逆，其福胜彼，
    <br><z>何况书写、受持、读诵、为人解说。
    <br><z>须菩提！
    <br><z>以要言之，
    <br><z>是经有不可思议、不可称量、无边功德。
    <br><z>如来为发大乘者说，为发最上乘者说。
    </details>
    <details>
    <summary>（不著我人众生寿者见）</summary>
    <z>若有人能受持读诵，广为人说，
    <br><z>如来悉知是人，悉见是人，
    <br><z>皆得成就不可量、不可称、无有边、不可思议功德。
    <br><z>如是人等，即为荷担如来阿耨多罗三藐三菩提。
    <br><z>何以故？
    <br><z>须菩提！
    <br><z>若乐小法者，著我见、人见、众生见、寿者见，
    <br><z>则于此经，不能听受读诵、为人解说。
    </details>
    <details>
    <summary>（心中有经，即心是塔）</summary>
    <z>须菩提！
    <br><z>在在处处，若有此经，
    <br><z>一切世间、天、人、阿修罗，所应供养；
    <br><z>当知此处，则为是塔，
    <br><z>皆应恭敬，作礼围绕，以诸华香而散其处。”
    </details>
<p></p>
</details>
<details>
<summary>第十六品　能净业障分（持经果报，消业启智）</summary>
    <details>
    <summary>（消灭先世罪业）</summary>
    “复次，须菩提！
    <br><z>若善男子、善女人，受持读诵此经，
    <br><z>若为人轻贱，是人先世罪业，应堕恶道，
    <br><z>以今世人轻贱故，先世罪业则为消灭，
    <br><z>当得阿耨多罗三藐三菩提。
    </details>
    <details>
    <summary>（功德比较）</summary>
    <z>须菩提！
    <br><z>我念过去无量阿僧祗劫，
    <br><z>于燃灯佛前，得值八百四千万亿那由他诸佛，
    <br><z>悉皆供养承事，无空过者。
    <br><z>若复有人，于后末世，能受持读诵此经，
    <br><z>所得功德，于我所供养诸佛功德，
    <br><z>百分不及一，千万亿分、乃至算数譬喻所不能及。
    </details>
    <details>
    <summary>（经义不可思议）</summary>
    <z>须菩提！
    <br><z>若善男子、善女人，于后末世，
    <br><z>有受持读诵此经，所得功德，我若具说者，
    <br><z>或有人闻，心即狂乱，狐疑不信。
    <br><z>须菩提！
    <br><z>当知是经义不可思议，果报亦不可思议。”
    </details>
<p></p>
</details>
<details>
<summary>第十七品　究竟无我分（须菩提再次又问：云何降伏其心？）</summary>
    <details>
    <summary>尔时，须菩提白佛言：</summary>
    “世尊！
    <br><z>善男子、善女人，发阿耨多罗三藐三菩提心，
    <br><z>云何应住？
    <br><z>云何降伏其心？”
    </details>
    <details>
    <summary>佛告须菩提：</summary>
    “善男子、善女人，发阿耨多罗三藐三菩提者，
    <br><z>当生如是心，我应灭度一切众生。
    <br><z>灭度一切众生已，而无有一众生实灭度者。
    <br><z>何以故？
    <br><z>须菩提！
    <br><z>若菩萨有我相、人相、众生相、寿者相，即非菩萨。
    </details>
    <details>
    <summary>（一切法皆是佛法）</summary>
    <z>所以者何？
    <br><z>须菩提！
    <br><z>实无有法，发阿耨多罗三藐三菩提者。
    <br><z>须菩提！
    <br><z>于意云何，如来于燃灯佛所，有法得阿耨多罗三藐三菩提不？”
        <details>
        <summary>（须菩提答）</summary>
        “不也，世尊！
        <br><z>如我解佛所说义，佛于燃灯佛所，无有法得阿耨多罗三藐三菩提。”
        </details>
        <details>
        <summary>佛言：</summary>
        “如是！如是！须菩提！
        <br><z>实无有法，如来得阿耨多罗三藐三菩提。
        <br><z>须菩提！
        <br><z>若有法得阿耨多罗三藐三菩提，
        <br><z>燃灯佛则不与我授记：汝于来世，当得作佛，号释迦牟尼。
        <br><z>以实无有法，得阿耨多罗三藐三菩提。
        <br><z>是故燃灯佛与我授记，
        <br><z>作是言：‘汝于来世，当得作佛，号释迦牟尼。’
        <br><z>何以故？
        <br><z>如来者，即诸法如义。
        <br><z>若有人言：‘如来得阿耨多罗三藐三菩提’。
        <br><z>须菩提！
        <br><z>实无有法，佛得阿耨多罗三藐三菩提。
        </details>
    <z>须菩提！
    <br><z>如来所得阿耨多罗三藐三菩提，于是中无实无虚。
    <br><z>是故如来说一切法皆是佛法。
    </details>
    <details>
    <summary>（一切法非一切法，名一切法）</summary>
    <z>须菩提！
    <br><z>所言一切法者，即非一切法，是故名一切法。
    <br><z>须菩提！
    <br><z>譬如人身长大。”
        <details>
        <summary>须菩提言：</summary>
        “世尊！
        <br><z>如来说人身长大，即为非大身，是名大身。”
        </details>
    </details>
    <details>
    <summary>（通达无我法者，真是菩萨）</summary>
    “须菩提！
    <br><z>菩萨亦如是。
    <br><z>若作是言：‘我当灭度无量众生’，即不名菩萨。
    <br><z>何以故？
    <br><z>须菩提！
    <br><z>无有法名为菩萨。
    <br><z>是故佛说：一切法无我、无人、无众生、无寿者。
    <br><z>须菩提！
    <br><z>若菩萨作是言，‘我当庄严佛土’，是不名菩萨。
    <br><z>何以故？
    <br><z>如来说庄严佛土者，即非庄严，是名庄严。
    <br><z>须菩提！
    <br><z>若菩萨通达无我法者，如来说名真是菩萨。
    </details>
<p></p>
</details>
<details>
<summary>第十八品　一体同观分（过去、现在、未来，三心不可得）</summary>
“须菩提！
<br><z>于意云何，如来有肉眼不？”
    <details>
    <summary>（须菩提答）</summary>
    “如是，世尊！如来有肉眼。”
    </details>
“须菩提！
<br><z>于意云何，如来有天眼不？”
    <details>
    <summary>（须菩提答）</summary>
    “如是，世尊！如来有天眼。”
    </details>
“须菩提！
<br><z>于意云何，如来有慧眼不？”
    <details>
    <summary>（须菩提答）</summary>
    “如是，世尊！如来有慧眼。”
    </details>
“须菩提！
<br><z>于意云何，如来有法眼不？”
    <details>
    <summary>（须菩提答）</summary>
    “如是，世尊！如来有法眼。”
    </details>
“须菩提！
<br><z>于意云何，如来有佛眼不？”
    <details>
    <summary>（须菩提答）</summary>
    “如是，世尊！如来有佛眼。”
    </details>
“须菩提！
<br><z>于意云何，恒河中所有沙，佛说是沙不？”
    <details>
    <summary>（须菩提答）</summary>
    “如是，世尊！如来说是沙。”
    </details>
“须菩提！
<br><z>于意云何，如一恒河中所有沙，有如是等恒河，
<br><z>是诸恒河所有沙数，佛世界如是，宁为多不？”
    <details>
    <summary>（须菩提答）</summary>
    “甚多，世尊！”
    </details>
<z>佛告须菩提：
<br>“尔所国土中，所有众生，若干种心，如来悉知。
<br><z>何以故？
<br><z>如来说诸心，皆为非心，是名为心。
<br><z>所以者何？
<br><z>须菩提！
<br><z>过去心不可得，
<br><z>现在心不可得，
<br><z>未来心不可得。”
<p></p>
</details>
<details>
<summary>第十九品　法界通化分（智慧成就，福德真报）</summary>
“须菩提！
<br><z>于意云何，若有人满三千大千世界七宝以用布施，
<br><z>是人以是因缘，得福多不？”
    <details>
    <summary>（须菩提答）</summary>
    “如是，世尊！
    <br><z>此人以是因缘，得福甚多。”
    </details>
“须菩提！
<br><z>若福德有实，如来不说得福德多；
<br><z>以福德无故，如来说得福德多。”
<p></p>
</details>
<details>
<summary>第二十品　离色离相分（法身无相）</summary>
    <details>
    <summary>（佛问）</summary>
    “须菩提！
    <br><z>于意云何，佛可以具足色身见不？”
    </details>
“不也，世尊！
<br><z>如来不应以具足色身见。
<br><z>何以故？
<br><z>如来说具足色身，即非具足色身，是名具足色身。”
    <details>
    <summary>（佛问）</summary>
    “须菩提！
    <br><z>于意云何，如来可以具足诸相见不？”
    </details>
“不也，世尊！
<br><z>如来不应以具足诸相见。
<br><z>何以故？
<br><z>如来说诸相具足，即非具足，是名诸相具足。”
<p></p>
</details>
<details>
<summary>第二十一品　非说所说分（离四句，绝百非，正法眼藏）</summary>
“须菩提！
<br><z>汝勿谓如来作是念：‘我当有所说法。’
<br><z>莫作是念，何以故？
<br><z>若人言：如来有所说法，即为谤佛。不能解我所说故。
<br><z>须菩提！
<br><z>说法者，无法可说，是名说法。”
    <details>
    <summary>尔时，慧命须菩提白佛言：</summary>
    “世尊！
    <br><z>颇有众生，于未来世，闻说是法，生信心不？”
    </details>
<z>佛言：
<br>“须菩提！
<br><z>彼非众生，非不众生。
<br><z>何以故？
<br><z>须菩提！
<br><z>众生众生者，如来说非众生，是名众生。”
<p></p>
</details>
<details>
<summary>第二十二品　无法可得分（本来无一物）</summary>
    <details>
    <summary>须菩提白佛言：</summary>
    “世尊！
    <br><z>佛得阿耨多罗三藐三菩提，为无所得耶？”
    </details>
<z>佛言：
<br>“如是，如是。须菩提！
<br><z>我于阿耨多罗三藐三菩提乃至无有少法可得，
<br><z>是名阿耨多罗三藐三菩提。”
<p></p>
</details>
<details>
<summary>第二十三品　净心行善分（是法平等，无有高下）</summary>
<z>复次，须菩提！
<br><z>是法平等，无有高下。
<br><z>是名阿耨多罗三藐三菩提；
<br><z>以无我、无人、无众生、无寿者，
<br><z>修一切善法，即得阿耨多罗三藐三菩提。
<br><z>须菩提！
<br><z>所言善法者，如来说即非善法，是名善法。
<p></p>
</details>
<details>
<summary>第二十四品　福智无比分（无量智即无量福）</summary>
“须菩提！
<br><z>若三千大千世界中，所有诸须弥山王，
<br><z>如是等七宝聚，有人持用布施；
<br><z>若人以此《般若波罗蜜经》，
<br><z>乃至四句偈等，受持、为他人说，
<br><z>于前福德百分不及一，百千万亿分，
乃至算数譬喻所不能及。”
<p></p>
</details>
<details>
<summary>第二十五品　化无所化分（人无我，法无我，自性自度）</summary>
“须菩提！
<br><z>于意云何，汝等勿谓如来作是念：‘我当度众生。’
<br><z>须菩提！
<br><z>莫作是念。
<br><z>何以故？
<br><z>实无有众生如来度者。
<br><z>若有众生如来度者，如来则有我、人、众生、寿者。
<br><z>须菩提！
<br><z>如来说有我者，则非有我，
<br><z>而凡夫之人以为有我。
<br><z>须菩提！
<br><z>凡夫者，如来说即非凡夫。”
<p></p>
</details>
<details>
<summary>第二十六品　法身非相分（毋求光色音声）</summary>
“须菩提！
<br><z>于意云何，
<br><z>可以三十二相观如来不？”
    <details>
    <summary>须菩提言：</summary>
    “如是！如是！
    <br><z>以三十二相观如来。”
    </details>
<z>佛言：
<br>“须菩提！
<br><z>若以三十二相观如来者，转轮圣王即是如来。”
    <details>
    <summary>须菩提白佛言：</summary>
    “世尊！如我解佛所说义，
    <br><z>不应以三十二相观如来。”
    </details>
<z>尔时，世尊而说偈言：
<br>“若以色见我，以音声求我，是人行邪道，不能见如来。”
<p></p>
</details>
<details>
<summary>第二十七品　无断无灭分（体、相、用，不著不弃）</summary>
“须菩提！
<br><z>汝若作是念：‘如来不以具足相故，得阿耨多罗三藐三菩提。’
<br><z>须菩提！
<br><z>莫作是念：‘如来不以具足相故，得阿耨多罗三藐三菩提。’
<br><z>须菩提！
<br><z>汝若作是念：‘发阿耨多罗三藐三菩提心者，说诸法断灭。’
<br><z>莫作是念！
<br><z>何以故？
<br><z>发阿耨多罗三藐三菩提心者，于法不说断灭相。”
<p></p>
</details>
<details>
<summary>第二十八品　不受不贪分（无生法忍）</summary>
“须菩提！
<br><z>若菩萨以满恒河沙等世界七宝布施；
<br><z>若复有人知一切法无我，得成于忍；
<br><z>此菩萨胜前菩萨所得功德。
<br><z>须菩提！
<br><z>以诸菩萨不受福德故。”
    <details>
    <summary>须菩提白佛言：</summary>
    “世尊！
    <br><z>云何菩萨不受福德？”
    </details>
“须菩提！
<br><z>菩萨所作福德，不应贪著，
<br><z>是故说不受福德。”
<p></p>
</details>
<details>
<summary>第二十九品　威仪寂净分（无所从来，亦无所去）</summary>
“须菩提！
<br><z>若有人言：‘如来若来若去、若坐若卧。’
<br><z>是人不解我所说义。
<br><z>何以故？
<br><z>如来者，无所从来，亦无所去，故名如来。”
<p></p>
</details>
<details>
<summary>第三十品　一合理相分（真空妙有）</summary>
    <details>
    <summary>（佛问）</summary>
    “须菩提！
    <br><z>若善男子、善女人，以三千大千世界碎为微尘。
    <br><z>于意云何，是微尘众宁为多不？”
    </details>
    <details>
    <summary>（须菩提答）</summary>
    “甚多，世尊！
    <br><z>何以故？
    <br><z>若是微尘众实有者，佛则不说是微尘众。
    <br><z>所以者何？
    <br><z>佛说微尘众，即非微尘众，是名微尘众。
    <br><z>世尊！
    <br><z>如来所说三千大千世界，即非世界，是名世界。
    </details>
    <details>
    <summary>（佛言）</summary>
    <z>何以故？
    <br><z>若世界实有，即是一合相。
    <br><z>如来说一合相，即非一合相，是名一合相。
    <br><z>须菩提！
    <br><z>一合相者，即是不可说。
    <br><z>但凡夫之人贪著其事。”
    </details>
<p></p>
</details>
<details>
<summary>第三十一品　知见不生分（善护念，不生法相）</summary>
“须菩提！
<br><z>若人言：佛说我见、人见、众生见、寿者见。
<br><z>须菩提！
<br><z>于意云何，是人解我所说义不？”
    <details>
    <summary>（须菩提答）</summary>
    “不也，世尊！
    <br><z>是人不解如来所说义。
    <br><z>何以故？
    <br><z>世尊说我见、人见、众生见、寿者见；
    <br><z><z>即非我见、人见、众生见、寿者见；
    <br><z><z>是名我见、人见、众生见、寿者见。”
    </details>
“须菩提！
<br><z>发阿耨多罗三藐三菩提心者，
<br><z>于一切法，应如是知，如是见，如是信解，不生法相。
<br><z>须菩提！
<br><z>所言法相者，如来说即非法相，是名法相。”
<p></p>
</details>
<details>
<summary>第三十二品　应化非真分（一切有为法，如梦幻泡影）</summary>
“须菩提！
<br><z>若有人以满无量阿僧祗世界七宝持用布施，
<br><z>若有善男子、善女人，发菩提心者，持于此经，
<br><z>乃至四句偈等，受持读诵，为人演说，其福胜彼。
<br><z>云何为人演说，不取于相，如如不动。
<br><z>何以故？
<br><z>一切有为法，如梦幻泡影，如露亦如电，应作如是观。”
<br><z>佛说是经已，
<br><z>长老须菩提及诸比丘、比丘尼、优婆塞、优婆夷，
<br><z>一切世间、天、人、阿修罗，
<br><z>闻佛所说，皆大欢喜，信受奉行。
</details>
<p></p>
金刚般若波罗蜜经（终）
<p></p>
<details>
<summary>金刚经三十二品偈颂（南怀瑾）</summary>
<br><z>第一品偈颂
<br><z><z><z><z><z><z>缁衣换却冕旒轻，托钵千家汗漫行。
<br><z><z><z><z><z><z>何事劳生终草草，蒲团洗尽旅途情。
<br><z>第二品偈颂
<br><z><z><z><z><z><z>万象都缘一念波，护心那用修多罗。
<br><z><z><z><z><z><z>岩中宴坐已多事，况起多余问什么。
<br><z>第三品偈颂
<br><z><z><z><z><z><z>四相初生四象殊，羲皇以上一无无。
<br><z><z><z><z><z><z>剧怜多少修途客，寿我迷人犹讳愚。
<br><z>第四品偈颂
<br><z><z><z><z><z><z>形役心劳尘役人，浮生碌碌一心身。
<br><z><z><z><z><z><z>繁华过眼春风歇，来往双丸无住轮。
<br><z>第五品偈颂
<br><z><z><z><z><z><z>反覆叮咛无相形，觉时恋梦梦恋醒。
<br><z><z><z><z><z><z>慈悲空洒常啼泪，沈醉心扉依旧扃。
<br><z>第六品偈颂
<br><z><z><z><z><z><z>金鸡夜半作雷鸣，好梦惊回暗犹明。
<br><z><z><z><z><z><z>悟到死生如旦暮，信知万象一毛轻。
<br><z>第七品偈颂
<br><z><z><z><z><z><z>巢空鸟迹水波纹，偶尔成文似锦云。
<br><z><z><z><z><z><z>得失往来都不是，有无俱遣息纷纷。
<br><z>第八品偈颂
<br><z><z><z><z><z><z>锦绣乾坤似奕棋，人天福德枉成痴。
<br><z><z><z><z><z><z>原来佛法无多子，脱缚离黏说向谁。
<br><z>第九品偈颂
<br><z><z><z><z><z><z>四果阶梯著意成，由来一念最难平。
<br><z><z><z><z><z><z>儿啼黄叶飘然落，诳捏空拳大小擎。
<br><z>第十品偈颂
<br><z><z><z><z><z><z>外我无身是大身，若留净土即留尘。
<br><z><z><z><z><z><z>然灯吩咐庄严地，挂角羚羊何处寻。
<br><z>第十一品偈颂
<br><z><z><z><z><z><z>万斛珠量斗富豪，江山无主月轮高。
<br><z><z><z><z><z><z>娑婆泪海三千界，争入空王眼睫毛。
<br><z>第十二品偈颂
<br><z><z><z><z><z><z>天人针砭一言师，尊敬方知无可疑。
<br><z><z><z><z><z><z>涕泪感恩拜未了，万缘放却只低眉。
<br><z>第十三品偈颂
<br><z><z><z><z><z><z>世界微尘沤沫身，悬崖撒手漫传薪。
<br><z><z><z><z><z><z>黄花翠竹寻常事，般若由来触处津。
<br><z>第十四品偈颂
<br><z><z><z><z><z><z>优昙花发实还无，尘刹今吾非故吾。
<br><z><z><z><z><z><z>笑指白莲闲处看，污泥香里养灵珠。
<br><z>第十五品偈颂
<br><z><z><z><z><z><z>跃马投鞭星斗横，一呼百诺作雷鸣。
<br><z><z><z><z><z><z>江山无恙渔翁老，何似灵山补衲轻。
<br><z>第十六品偈颂
<br><z><z><z><z><z><z>业识奔驰相续流，茫茫无岸可回头。
<br><z><z><z><z><z><z>同为苦海飘零客，但了无心当下休。
<br><z>第十七品偈颂
<br><z><z><z><z><z><z>搏空为块块非真，粉块为空空亦尘。
<br><z><z><z><z><z><z>罔象玄珠踪迹杳，故留色相幻人人。
<br><z>第十八品偈颂
<br><z><z><z><z><z><z>形形色色不同观，手眼分明一道看。
<br><z><z><z><z><z><z>宇宙浮沤心起灭，虚空无著为谁安。
<br><z>第十九品偈颂
<br><z><z><z><z><z><z>浮图楼阁立中天，点滴功勋岂自然。
<br><z><z><z><z><z><z>倒却刹竿回首望，繁华散尽梦如烟。
<br><z>第二十品偈颂
<br><z><z><z><z><z><z>形象由来不是真，都依心色起闲因。
<br><z><z><z><z><z><z>可堪举世疑狂客，偏向枯桩境里寻。
<br><z>第二十一品偈颂
<br><z><z><z><z><z><z>为谁辛苦说菩提，倦卧空山日又西。
<br><z><z><z><z><z><z>遥指海东新月上，夜深忽闻远鸡啼。
<br><z>第二十二品偈颂
<br><z><z><z><z><z><z>多年行脚觅归途，入室知为道路愚。
<br><z><z><z><z><z><z>检点旧时新衣钵，了无一物可提扶。
<br><z>第二十三品偈颂
<br><z><z><z><z><z><z>镜花水月梦中尘，无著方知尘亦珍。
<br><z><z><z><z><z><z>画出牡丹终是幻，若无根土复何春。
<br><z>第二十四品偈颂
<br><z><z><z><z><z><z>富嫌千口犹伶仃，贫恨身存似绁刑。
<br><z><z><z><z><z><z>何事庄生齐物了，一声青磬万缘醒。
<br><z>第二十五品偈颂
<br><z><z><z><z><z><z>同为物化到娑婆，忧乐无端且放歌。
<br><z><z><z><z><z><z>钟鼓歇时魔舞散，悠然一曲定风波。
<br><z>第二十六品偈颂
<br><z><z><z><z><z><z>粉墨登场笙管浓，谁知槛外雪花重。
<br><z><z><z><z><z><z>推窗窥见清凉界，明月芦花不定踪。
<br><z>第二十七品偈颂
<br><z><z><z><z><z><z>翻云覆雨雨成云，点滴如丝乱不分。
<br><z><z><z><z><z><z>冻作冰河冰化水，漫从光影捉斜曛。
<br><z>第二十八品偈颂
<br><z><z><z><z><z><z>默然无语是真闻，情到无心意已薰。
<br><z><z><z><z><z><z>撒手大千无一物，莫凭世味论功勋。
<br><z>第二十九品偈颂
<br><z><z><z><z><z><z>安排摆布只为他，身外无心不著磨。
<br><z><z><z><z><z><z>若向画眉深浅看，迷人岂止髻堆螺。
<br><z>第三十品偈颂
<br><z><z><z><z><z><z>尘沙聚会偶然成，蝶乱蜂忙无限情。
<br><z><z><z><z><z><z>同是劫灰过往客，枉从得失计输赢。
<br><z>第三十一品偈颂
<br><z><z><z><z><z><z>九霄鹤唳响无痕，泣血杜鹃落尽魂。
<br><z><z><z><z><z><z>谱到狮弦声断续，为谁辛苦唱荒村。
<br><z>第三十二品偈颂
<br><z><z><z><z><z><z>衡阳归雁一声声，圣域贤关几度更。
<br><z><z><z><z><z><z>蓑笠横挑烟雨散，苍茫云水漫闲行。
<p></p>
</details>
<p></p>
</body>
</html>
