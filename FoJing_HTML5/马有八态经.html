<html>
<head>
    <title>
    马有八态经_佛说马有八态譬人经_佛说马有八态经_佛说马有八种过患经
    </title>
    <meta charset="utf-8"/>
    <style>
        details, z{margin-left: 1em;}
    </style>
</head>
<body>
（大正藏 第02册 No.0115 第0507页）
<details>
<summary>佛说马有八态譬人经（出‘杂阿含’别译）</summary>
后汉西域三藏支曜译
<p></p>
<z>闻如是，一时，佛在舍卫国，
<br><z>行在‘祇树给孤独园’，多比丘僧俱。
<br><z>佛告诸比丘：
<br>“马有‘弊恶态’八。
    <details>
    <summary>何等八？</summary>
    <z>一态者，解羁缰时，便掣车欲走。
    <br><z>二态者，驾车跳[𧾷梁]欲啮人。
    <br><z>三态者，便举前两脚，掣车走。
    <br><z>四态者，便踏车軨。
    <br><z>五态者，便人立持轭摩挲，车却行。
    <br><z>六态者，便傍行邪走。
    <br><z>七态者，便掣车驰走，得浊泥抵止住，不复行。
    <br><z>八态者，悬篼喂之，熟视不肯食；
    <br><z><z><z><z><z>其主牵去欲驾之，遽唅噏噬，欲食不能得食。”
    </details>
<z>佛言：
<br>“人亦有‘弊恶态’八。
    <details>
    <summary>何等为八？</summary>
    <z>一态者，闻说经，便走不欲听。
    <br><z><z><z>如：马解羁缰，掣车走时。
    <br><z>二态者，闻说经，意不解，不知语所趣向，便瞋跳[𧾷梁]不欲闻。
    <br><z><z><z>如：马驾车时，跳[𧾷梁]欲啮人时。
    <br><z>三态者，闻说经，便逆不受。
    <br><z><z><z>如：马举前两脚，掣车走时。
    <br><z>四态者，闻说经，便骂。
    <br><z><z><z>如：马踏车軨时。
    <br><z>五态者，闻说经，便起去。
    <br><z><z><z>如：马人立持轭摩挲，车却行时。
    <br><z>六态者，闻说经，不肯听，䫌头邪视耳语。
    <br><z><z><z>如：马傍行邪走时。
    <br><z>七态者，闻说经，便欲穷难，问之不能相应答，便死抵妄语。
    <br><z><z><z>如：马得浊泥便止，不复行时。
    <br><z>八态者，闻说经，不肯听，反念淫泆多求，不欲听受；
    <br><z><z><z><z><z>死入恶道时，乃遽欲学问行道，亦不能复得行道。
    <br><z><z><z>如：马悬篼喂之，熟视不肯食；
    <br><z><z><z><z><z>其主牵去欲驾之，乃遽唅噏噬，亦不得食。”
    </details>
<z>佛言：
<br>“我说马八态，恶人亦有‘八恶态’如是。”
<br><z>诸比丘闻经欢喜，作礼而去。
<p></p>
佛说马有八态譬人经（终）
<p></p>
</details>
<br>（大正藏 第02册 No.0099 第0001页）
<details>
<summary>（佛说马有八态经，节选自《杂阿含经》）</summary>
杂阿含经卷第三十三（九二四） 
<br>宋天竺三藏求那跋陀罗译
<p></p>
<z>如是我闻，一时，佛住‘王舍城’迦兰陀竹园。
<br><z>尔时，世尊告诸比丘：
<br>“世间马有八态。
    <details>
    <summary>何等为八？</summary>
    <z>（一）谓：恶马临驾车时，后脚踏人，前脚跪地，奋头啮人。是名世间马第一态。
    <br><z>（二）复次，恶马就驾车时，低头振轭。是名世间恶马第二之态。
    <br><z>（三）复次，世间恶马就驾车时，下道而去，或复偏厉车，令其翻覆。是名第三之态。
    <br><z>（四）复次，世间恶马就驾车时，仰头却行。是名世间恶马第四之态。
    <br><z>（五）复次，世间恶马就驾车时，小得鞭杖，或断缰折勒，纵横驰走。是名第五之态。
    <br><z>（六）复次，世间恶马就驾车时，举前两足，而作人立。是名第六之态。
    <br><z>（七）复次，世间恶马就驾之时，加之鞭杖，安住不动。是名第七之态。
    <br><z>（八）复次，世间恶马就驾之时，丛聚四脚，伏地不起。是名第八之态。
    </details>
<z>如是，世间恶丈夫于‘正法、律’有八种过。
    <details>
    <summary>何等为八？</summary>
    <z>（一）若比丘！
    <br><z><z><z><z>诸梵行者，以见闻‘疑罪’而发举时，
    <br><z><z><z><z>彼则瞋恚，反呵责彼言：
    <br><z><z><z>‘汝愚痴，不辩不善，他立举汝，汝云何举我？’
    <br><z><z><z><z>如：彼恶马，后脚双踏，前脚跪地，断鞅折轭。
    <br><z><z><z><z>是名丈夫于‘正法、律’第一之过。
    <br><z>（二）复次，比丘！
    <br><z><z><z><z>诸梵行者，以见闻疑举，
    <br><z><z><z><z>反出他罪。
    <br><z><z><z><z>犹如：恶马怒项折轭。
    <br><z><z><z><z>是名丈夫于‘正法、律’第二之过。
    <br><z>（三）复次，比丘！
    <br><z><z><z><z>诸梵行者，以见闻疑举，
    <br><z><z><z><z>不以正答，横说余事；
    <br><z><z><z><z>瞋恚憍慢，隐覆嫌恨；
    <br><z><z><z><z>不忍，无所由作。
    <br><z><z><z><z>如：彼恶马不由正路，令车翻覆。
    <br><z><z><z><z>是名丈夫于‘正法、律’第三之过。
    <br><z>（四）复次，比丘！
    <br><z><z><z><z>诸梵行者，以见闻疑举，令其忆念，
    <br><z><z><z><z>而作是言：‘我不忆念！’抵突不伏。
    <br><z><z><z><z>如：彼恶马却缩转退。
    <br><z><z><z><z>是名丈夫于‘正法、律’第四之过。
    <br><z>（五）复次，比丘！
    <br><z><z><z><z>诸梵行者，以见闻疑举时，
    <br><z><z><z><z>轻蔑、不数其人，亦不数僧，
    <br><z><z><z><z>摄持衣钵，随意而去。
    <br><z><z><z><z>如：彼恶马加以鞭杖，纵横驰走。
    <br><z><z><z><z>是名丈夫于‘正法、律’第五之过。
    <br><z>（六）复次，比丘！
    <br><z><z><z><z>诸梵行者，以见闻疑举时，
    <br><z><z><z><z>自处高床、与‘诸上座’共诤曲直。
    <br><z><z><z><z>如：彼恶马双脚人立。
    <br><z><z><z><z>是名丈夫于‘正法、律’第六之过。
    <br><z>（七）复次，比丘！
    <br><z><z><z><z>诸梵行者，以见闻疑举时，
    <br><z><z><z><z>默然不应，以恼大众。
    <br><z><z><z><z>如：彼恶马加其鞭杖，兀然不动。
    <br><z><z><z><z>是名丈夫于‘正法、律’第七之过。
    <br><z>（八）复次，比丘！
    <br><z><z><z><z>诸梵行者，以见闻疑举时，
    <br><z><z><z><z>则便舍戒，自生退没，
    <br><z><z><z><z>到于寺门，而作是言：
    <br><z><z><z>‘汝默然快喜安住，我自舍戒退没。’
    <br><z><z><z><z>如：彼恶马丛聚四足，伏地不动。
    <br><z><z><z><z>是名丈夫于正法、律第八之过。
    </details>
    <z>是名比丘于‘正法、律’有八种丈夫过恶。”
    <br><z>佛说此经已，诸比丘闻佛所说，欢喜奉行。
<p></p>
杂阿含经卷第三十三（九二四）（终）
<p></p>
</details>
<br>（大正藏 第02册 No.0100 第0374页）
<details>
<summary>（佛说马有八种过患经，节选自《别译杂阿含经》）</summary>
别译杂阿含经卷第八（一四九）
<br>失译人名今附秦录
<p></p>
<z>如是我闻，一时，佛在‘舍卫国’祇树给孤独园。
<br><z>尔时，世尊告诸比丘：
<br>“马有八种过，世间所知，现在可见。
    <details>
    <summary>何等为八？</summary>
    <z>一者，乘马之人控辔秉策，将即远路，而彼恶马啮衔跳踯，
    <br><z><z><z><z>顿绝羁勒，破碎乘具，伤毁形体。是名马过。
    <br><z>其第二者，御者乘之，不肯前进，而此恶马腾跃叵制，破碎乘具。
    <br><z>其第三者，御者乘之，不肯着路，但逾坑堑。
    <br><z>其第四者，若乘之时，不肯前进，返更却行。
    <br><z>其第五者，都不畏于御乘之人、鞭策之痛。
    <br><z>其第六者，御马之人以鞭策之，方便距地，二足双立。
    <br><z>其第七者，御马之人意欲驰骤，返更卧地，不肯进路。
    <br><z>其第八者，御马之人意欲令行，而返停住。
    </details>
“于佛法中，修学丈夫亦有如是八种过患。
    <details>
    <summary>何等为八？</summary>
    （一者）若比丘同梵行者，有‘见闻疑事’觉触己身，
        <details>
        <summary>即语彼言：</summary>
        ‘汝于今者，稚小无智，不善不了，
        <br><z>汝今应当觉触余人，云何乃欲觉触于我？
        <br><z>汝自有过，反举他事。’
        </details>
    <z><z>如是之人，犹第一马。
    <br> 其第二者，见他比丘有见闻疑罪，
        <details>
        <summary>同梵行者，即便语彼：</summary>
        ‘有罪人言，汝于今者，犯如是罪。’
        </details>
        <details>
        <summary>时有罪人，复语彼言：</summary>
        ‘汝今自犯如是之罪，若忏悔者，然后乃可纠举我罪。’
        </details>
    <z><z>如是之人，犹第二马所有过失。
    <br>其第三者，若有比丘作见闻疑罪，为他所举，
    <br><z><z>便作异语，随于‘爱、瞋’、及以‘怖、痴’，心生忿怒。
    <br><z><z>如是之人，犹第三马所有过失。
    <br>其第四者，若有比丘亦复作于见闻疑罪，为他所举，
        <details>
        <summary>即便语彼举事人言：</summary>
        ‘我都不忆犯如是罪。’
        </details>
    <z><z>当知此人，同第四马所有过失。
    <br>其第五者，若有比丘亦复犯于见闻疑罪，同梵行者而来举之。
    <br><z><z>时，犯罪人即摄衣钵，随意而去，其心都无畏忌‘众僧及举事者’。
    <br><z><z>当知斯人，同第五马所有过失。
    <br>其第六者，若有比丘亦复犯于见闻疑罪，同梵行者而举其事。
    <br><z><z>时，犯罪人即便于彼高处而坐，与诸‘长老、比丘’诤论道理，
        <details>
        <summary>举手大唤，作如是言：</summary>
        ‘汝等诸人，悉皆自犯见闻疑罪，而更说我犯如是罪。’
        </details>
    <z><z>当知斯人，同第六马所有过患。
    <br>其第七者，若有比丘亦复犯于见闻疑罪，清净比丘纠举其事，
    <br><z><z>彼有罪人嘿然而住，亦复不言‘有罪、无罪’，恼乱众僧。
    <br><z><z>当知斯人，同第七马所作过失。
    <br>其第八者，若有比丘亦复犯于见闻疑罪，清净比丘发举其事，
    <br><z><z>彼犯罪人即便舍戒，退失善根，罢道还俗。
    <br><z><z>既休道已，在寺门边，住立一面，
        <details>
        <summary>语诸比丘：</summary>
        ‘我今还俗，为‘满汝等所愿’以不？
        <br><z>汝今欢喜极快乐不？’
        </details>
    <z><z>当知是人同第八马所有过患。”
    </details>
<z>诸比丘闻佛所说，欢喜奉行。
<p></p>
别译杂阿含经卷第八（一四九）（终）
<p></p>
</details>
</body>
</html>
