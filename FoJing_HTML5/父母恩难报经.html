<html>
<head>
    <title>
    父母恩难报经_父母恩重经_孝子经
    </title>
	<meta charset="utf-8"/>
    <style>
        details, z{margin-left: 1em;}
    </style>
</head>
<body>
（大正藏 第16册 No.0684 第0778页）
<details>
<summary>佛说父母恩难报经</summary>
后汉安息国三藏安世高译
<p></p>

<z>闻如是，一时，婆伽婆在‘舍卫城’祇树给孤独园。
<br><z>尔时，世尊告诸比丘：
<br>“父母于子，有大增益：乳餔长养，随时将育，四大得成。
<br><z>右肩负父、左肩负母，经历千年，
<br><z>正使便利背上，然无有怨心于父母，
<br><z>此子犹不足报父母恩。
<br><z>若父母：
<br><z>无信，教令信，获安隐处；
<br><z>无戒，与戒教授，获安隐处；
<br><z>不闻，使闻教授，获安隐处；
<br><z>悭贪，教令好施，劝乐教授，获安隐处；
<br><z>无智慧，教令黠慧，劝乐教授，获安隐处。
<br><z>如是，信‘如来、至真、等正觉、明行成为、善逝、
<br><z>世间解、无上士、道法御、天人师、号佛、世尊’教，
<br><z>信法教授，获安隐处。
<br><z>诸法甚深，现身获果，义味甚深。
<br><z>如是智者，明通此行，教令信圣众。
<br><z>法法成就，戒成就、三昧成就、
<br><z>智慧成就、解脱成就、解脱见慧成就。
<br><z>所谓圣众、四双八辈，是谓如来圣众，最尊最贵，
<br><z>当尊奉敬仰，是世间无上福田。
<br><z>如是，诸子！
<br><z>当教父母行慈。
<br><z>诸比丘有二子：所生子、所养子，是谓比丘有二子。
<br><z>是故，诸比丘！
<br><z>当学所生子，口出法味。
<br><z>如是，诸比丘！
<br><z>当作是学。”
<br><z>尔时诸比丘闻佛所说，欢喜奉行。
<p></p>
佛说父母恩难报经（终）
<p></p>
</details>

<p></p>
（大正藏 第85册 No.2887 第1403页）
<details>
<summary>佛说父母恩重经</summary>
（佚名译）
<p></p>

<z>如是我闻，一时，佛在‘王舍城’耆阇崛山中，
<br><z>与大菩萨摩诃萨、及声眷属俱，
<br><z>亦与比丘、比丘尼、优婆塞、优婆夷、
<br><z>一切诸天人民、及天、龙、鬼、神，
<br><z>皆来集会，一心听佛说法，瞻仰尊颜，目不暂舍。
    <details>
    <summary>佛言：</summary>
    “人生在世，父母为亲。
    <br><z>非父不生，非母不育。
    <br><z>是以寄托母胎，怀身十月；
    <br><z>岁满月充，母子俱显，生堕草上。
    <br><z>父母养育，卧则兰车，
    <br><z>父母怀抱，和和弄声，含笑未语。
    <br><z>饥时须食，非母不哺；
    <br><z>渴时须饮，非母不乳。
    <br><z>母中饥时，吞苦吐甘，推干就湿。
    <br><z>非义不亲，非母不养。
    <br><z>慈母养儿，去离兰车；
    <br><z>十指甲中，食子不净，应各有八斛四㪷。
    <br><z>计论母恩，昊天罔极。
    <br><z>呜呼！慈母！
    <br><z>云何可报？”
    </details>
    <details>
    <summary>阿难白佛言：</summary>
    “世尊！
    <br><z>云何可报其恩？
    <br><z>唯愿说之。”
    </details>
    <details>
    <summary>佛告阿难：</summary>
    “汝谛听！善思念之。
    <br><z>吾当为汝，分别解说。
    <br><z>父母之恩，昊天罔极。
    <br><z>云何？
    <br><z>若有孝顺、慈孝之子，能为父母作福造经，
    <br><z>或以七月十五日，能造佛槃盂兰盆，献佛、及僧，
    <br><z>得果无量，能报父母之恩。
    <br><z>若复有人，书写此经，流布世人，受持读诵，
    <br><z>当知此人报父母恩。
    <br><z>父母云何可报？
    <br><z>但父母至于行来，东西邻里，井灶碓磨，
    <br><z>不时还家，我儿家中啼哭，忆我即来还家。
    <br><z>其儿遥见我来，或在兰车，摇头弄脑，
    <br><z>或复曳腹随行，呜呼向母。
    <br><z>母为其子，曲身下就，长舒两手，拂拭尘土，
    <br><z>呜和其口，开怀出乳，以乳与之。
    <br><z>母见儿欢，儿见母喜，
    <br><z>二情恩悲亲爱，慈重莫复。
    <br><z>二岁、三岁，弄意始行。
    <br><z>于其食时，非母不知。
    <br><z>父母行来，值他座席，或得饼肉，
    <br><z>不啖辍味，怀挟来归，向其与子。
    <br><z>十来九得，恒常欢喜；
    <br><z>一过不得，憍啼佯哭。
    <br><z>憍子不孝，必有五㰅；
    <br><z>孝子不怀。必有慈顺。
    <br><z>遂至长大，朋友相随，梳头摩发，
    <br><z>欲得好衣，覆盖身体，弊衣破故；
    <br><z>父母自着，新好绵帛，先与其子。
    <br><z>至于行来，官私急疾，
    <br><z>倾心南北，逐子东西，横上其头。
    <br><z>既索妻妇，得他子女，父母转疏；
    <br><z>私房屋室，共相语乐。
    <br><z>父母年高，气力衰老，终朝至暮，不来借问。
    <br><z>惑复：
    <br><z>父孤母寡，独守空房，犹如客人，寄止他舍；
    <br><z>常无恩爱，复无濡被，寒苦辛厄、难遭之甚。
    <br><z>年老色衰，多饶虮虱，夙夜不卧，
    <br><z>长呼叹息：‘何罪宿愆？生此不孝之子！’
    <br><z>或时唤呼，瞋目惊怒，归儿骂詈，低头含笑。
    <br><z>妻复不孝子，复五㰅夫妻，和合同作五逆，
    <br><z>彼时唤呼，急疾取使，十唤九违，
    <br><z>尽不从顺，骂詈瞋恚：‘不如早死！强在地上。’
    <br><z>父母闻之，悲哭懊恼，流泪双下，啼哭目肿：
    <br>‘汝初小时，非吾不长。但吾生汝，不如本无。’”
    </details>
    <details>
    <summary>佛告阿难：</summary>
    “若善男子、善女人，能为父母受持、读诵、
    <br><z>书写《父母恩重大乘摩诃般若波罗蜜经》一句一偈，
    <br><z>一迳耳目者，所有五逆重罪，悉得消灭，永尽无余，
    <br><z>常得见佛闻法，速得解脱。”
    </details>
<z>阿难从座而起，偏袒右肩，长跪合掌，
    <details>
    <summary>前白佛言：</summary>
    “世尊！
    <br><z>此经云何名之？
    <br><z>云何奉持？”
    </details>
    <details>
    <summary>佛告阿难：</summary>
    “此经名：父母恩重经。
    <br><z>若有一切众生，能为父母作福造经，
    <br><z>烧香、请佛、礼拜，供养三宝、或饮食众僧，
    <br><z>当知是人能报父母其恩。”
    </details>
<z>帝释、梵王、诸天人民、一切众生，闻经欢喜，
<br><z>发菩萨心，㘁哭动地，泪下如雨，
<br><z>五体投地，信受、顶礼佛足，欢喜奉行。
<p></p>
佛说父母恩重经（终）
<p></p>
</details>

<p></p>
（大正藏 第16册 No.0687 第0780页）
<details>
<summary>佛说孝子经</summary>
失译人名今附西晋录
<p></p>
    <details>
    <summary>佛问诸沙门：</summary>
    “亲之生子，怀之十月，身为重病，
    <br><z>临生之日，母危父怖，其情难言。
    <br><z>既生之后，推燥卧湿，精诚之至，血化为乳，
    <br><z>摩拭澡浴，衣食教诏，礼赂师友，奉贡君长。
    <br><z>子颜和悦，亲亦欣豫。
    <br><z>子设惨戚，亲心焦枯。
    <br><z>出门爱念，入则存之，心怀惕惕，惧其不善。
    <br><z>亲恩若此，何以报之？”
    </details>
    <details>
    <summary>诸沙门对曰：</summary>
    “唯当尽礼，慈心供养，
    <br><z>以赛亲恩。”
    </details>
    <details>
    <summary>世尊又曰：</summary>
    “子之养亲：
    <br><z>甘露百味，以恣其口；
    <br><z>天乐众音，以娱其耳；
    <br><z>名衣上服，光耀其身；
    <br><z>两肩荷负，周流四海。
    <br><z>讫子年命，以赛养恩，可谓孝乎？”
    </details>
    <details>
    <summary>诸沙门曰：</summary>
    “惟孝之大，莫尚乎兹。”
    </details>
    <details>
    <summary>世尊告曰：</summary>
    “未为孝矣。
        <details>
        <summary>若亲顽闇：</summary>
        <z>不奉三尊，凶虐残戾，滥窃非理，淫妷外色，
        <br><z>伪辞非道，酖勉荒乱，违背正真，凶㜸若斯；
        <br><z>子当极谏，以启悟之。
        </details>
        <details>
        <summary>若犹瞢瞢未悟：</summary>
        <z>即为义化，当牵譬引类，
        <br><z>示王者之牢狱、诸囚之刑戮，
            <details>
            <summary>曰：</summary>
            ‘斯为不轨，身被众毒，自招殒命。
            <br><z>命终神去，系于太山，汤火万毒，独呼无救。
            <br><z>由彼履恶，遭斯重殃矣！’
            </details>
        </details>
        <details>
        <summary>设复未移：</summary>
        <z>吟泣啼嗷，绝不饮食。
        <br><z>亲虽不明，必以‘恩爱之痛’惧子死矣，
        <br><z>犹当强忍，伏心崇道。
        </details>
        <details>
        <summary>若亲迁志：</summary>
            <details>
            <summary>奉佛五戒：</summary>
            <z>（一）仁恻不杀；
            <br><z>（二）清让不盗；
            <br><z>（三）贞洁不淫；
            <br><z>（四）守信不欺；
            <br><z>（五）孝顺不醉者。
            </details>
        <z>宗门之内，即亲慈子孝，夫正妇贞，
        <br><z>九族和睦，仆使顺从，润泽远被，含血受恩。
        <br><z>十方诸佛、天、龙、鬼、神、
        <br><z>有道之君、忠平之臣、黎庶万姓，无不敬爱，祐而安之。
        <br><z>数有颠倒之政、佞嬖之辅、凶儿妖妇、千邪万怪、无如已何。
        <br><z>于是二亲，处世常安；
        <br><z>寿终魂灵，往生天上，诸佛共会，得闻法言；
        <br><z>获道度世，长与苦别。”
        </details>
    </details>
    <details>
    <summary>佛告诸沙门：</summary>
    “睹世无孝，唯斯为孝耳！能令亲去恶为善。
    <br><z>奉持五戒、执三自归、朝奉而暮终者，
    <br><z>恩重于亲‘乳哺之养、无量之惠’。
    <br><z>若不能以‘三尊之至’化其亲者，
    <br><z>虽为孝养，犹为不孝。
    <br><z>无以孽妻、远贤不亲；女情多欲、好色无倦；
    <br><z>违孝杀亲、国政荒乱、万民流亡。
    <br><z>本志惠施，礼式自捡，软心崇仁，烝烝进德，
    <br><z>潜意寂寞，学志睿达，名动诸天、明齐贤者，
    <br><z>自秽妻聚、惑志女色、荒迷于欲。
    <br><z>妖蛊姿态，其变万端；
    <br><z>薄智之夫、浅见之士，睹其如此，不觉微渐；
    <br><z>遂回志没身，从彼魃魅、邪巧之乱，
    <br><z>或危亲杀君、吝色情荡、
    <br><z>忿嫉怠慢、散心盲冥、等行鸟兽。
    <br><z>自古世来，无不由之杀身灭宗。
    <br><z>是以沙门：独而不双，清洁其志，
    <br><z>以道是务，奉斯明戒。
    <br><z>为君，即保四海；
    <br><z>为臣，即忠以仁；
    <br><z>养民，即父法明。
    <br><z>子孝慈，夫信，妇贞。
    <br><z>优婆塞、优婆夷！
    <br><z>执行如是，世世逢佛，见法得道。”
    </details>
<z>佛说如是。弟子欢喜。
<p></p>
佛说孝子经（终）
<p></p>
</details>
<p></p>
</body>
</html>
