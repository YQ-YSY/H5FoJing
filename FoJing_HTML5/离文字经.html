<html>
<head>
    <title>
    离文字经_大乘离文字普光明藏经
    </title>
    <meta http-equiv="content-type" content="text/html; charset="utf-8" />
    <style>
        details, z{margin-left: 1em;}
    </style>
</head>
<body>
（大正藏 第17册 No.0829 第0872页）
<br>
<br>大乘离文字普光明藏经
<br>大唐天竺三藏地婆诃罗译
<p></p>
<details>
<summary>（序）</summary>
如是我闻，一时，
<br>佛在王舍城耆阇崛山中，与大菩萨无量百千亿那由他数，
    <details>
    <summary>皆是大智，精进善巧，</summary>
    <z>证无言法，获妙辩才；是处非处，不相违反。
    <br><z>善调身心，具诸解脱；常游三昧，不舍大悲。
    <br><z>惭愧为身，智慧为首；多所饶益，如大宝洲。
    <br><z>了知诸法，善不善相；不著文字，而有言说。
    <br><z>于真俗门，洞达无碍；深明实际，不住其中。
    <br><z>善能分别，而无所受；虽厌生死，常护世间。
    <br><z>周遍十方，有大名称；于真妙藏，寂然宴息。
    <br><z>虽现受身，永出三界；而行诸有，勉济众生。
    <br><z>平等教诲，志常贤善；平等怜愍，心无染着。
    <br><z>能令自他，莫不清净；成就如是，无量功德。
    </details>
    <details>
    <summary>其名曰：</summary>
    <z>胜思惟菩萨，法震音菩萨，妙身菩萨，法辋菩萨，辩积菩萨，
    <br><z>持地菩萨，持世菩萨，大名称菩萨，具诸辩菩萨，千容相菩萨，
    <br><z>功德山菩萨，莲华眼菩萨，莲华面菩萨，珠髻菩萨，妙音菩萨。
    </details>
如是等菩萨摩诃萨，
<br>皆如童子，色相端严，于此众中而为上首。
    <details>
    <summary>（各与众俱）</summary>
    <z>尔时，观自在菩萨，与恒河沙等绍尊位者诸菩萨俱。
    <br><z>殊胜见菩萨与无央数天帝释俱。
    <br><z>虚空藏菩萨与无量菩萨及无量四天王众俱。
    <br><z>大势至菩萨与无量亿梵天众俱。
    <br><z>遍吉祥菩萨与无量婇女俱。
    <br><z>普贤菩萨、不空见菩萨、星宿王菩萨、离疑菩萨、息诸盖菩萨、药王菩萨、药上菩萨，各与无量菩萨众俱。
    <br><z>其中亦有无量诸佛，自变其身作菩萨像。
    <br><z>尊者舍利弗、摩诃目乾连、摩诃迦叶，如是等大阿罗汉，各与无量声闻众俱。
    <br><z>那罗延等无量天众，乃至恒沙国土日月诸天，威光照耀，悉来佛所。
    <br><z>至佛所已，彼天威光不能复现，犹如聚墨对阎浮金。
    <br><z>婆楼那龙王、德叉迦龙王、阿那婆达多龙王、美音乾闼婆王、无扰浊迦楼罗王，各与无量诸眷属俱，来入此会。
    </details>
十方世界如恒河沙所有菩萨，咸于本土启请如来，与诸四众同时到此。
<br>各持种种出过世间殊好供养，奉上于佛诸菩萨已，即于会中坐莲华座。
<p></p>
</details>
<details>
<summary>（胜思惟菩萨问：应永离何法？应护持何法？如来觉了何法？）</summary>
尔时胜思惟菩萨摩诃萨从座而起，偏袒右肩，右膝着地，
    <details>
    <summary>合掌向佛而作是言：</summary>
    “世尊。
    <br><z>我今欲请二字之义，惟愿如来垂哀见许。”
    </details>
    <details>
    <summary>佛告胜思惟菩萨言：</summary>
    “善男子。
    <br><z>欲有问者随汝意问。
    <br><z>如来不为一众生故出现世间；
    <br><z>为欲利益无量众生而出现耳。”
    </details>
    <details>
    <summary>于是胜思惟菩萨即白佛言：</summary>
    “世尊。
    <br><z>何者一法，是诸菩萨所应永离？
    <br><z>何者一法，是诸菩萨应常护持？
    <br><z>何者一法，是诸如来现所觉了？”
    </details>
    <details>
    <summary>佛言：</summary>
    “善哉！善哉！善男子！
    <br><z>汝以如来威神之力，乃能问我如是深义。
    <br><z>谛听！谛听！善思念之！当为汝说。
    </details>
<p></p>
</details>
<details>
<summary>（应永离之法）</summary>
<z>善男子。
<br><z>有一种法菩萨应离，所谓欲贪。
<br><z>善男子。
<br><z>如是一法是诸菩萨所应永离。
<br><z>善男子。
<br><z>复有一法菩萨应离，所谓瞋怒。
<br><z>如是一法是诸菩萨所应永离。
<br><z>善男子。
<br><z>复有一法菩萨应离，所谓愚痴。
<br><z>如是一法是诸菩萨所应永离。
<br><z>善男子。
<br><z>复有一法菩萨应离，所谓我取。
<br><z>善男子。
<br><z>复有一法菩萨应离，所谓疑惑。
<br><z>善男子。
<br><z>复有一法菩萨应离，所谓憍慢。
<br><z>善男子。
<br><z>复有一法菩萨应离，所谓懈怠。
<br><z>善男子。
<br><z>复有一法菩萨应离，所谓惛眠。
<br><z>善男子。
<br><z>复有一法菩萨应离，所谓爱着。
<br><z>善男子。
<br><z>如是一法，是诸菩萨所应永离。
<p></p>
</details>
<details>
<summary>（应护持之法）</summary>
<z>善男子。
<br><z>汝复问我，何者一法，是诸菩萨应常护持？
<br><z>善男子。
<br><z>谓诸菩萨，非己所安，不加于物。
<br><z>若诸菩萨守护此法，即是能持诸佛如来一切禁戒。
<br><z>何以故？
<br><z>自爱身命不应杀生；
<br><z>自重资财不应偷盗；
<br><z>自护妻室不应侵他。
<br><z>如是等行皆名一法。
<br><z>善男子。
<br><z>若有敬顺如来语者，于此一法常当忆念。
<br><z>何以故？
<br><z>无有众生，爱乐于苦，
<br><z>凡有所作，悉求安乐。
<br><z>乃至菩萨求阿耨多罗三藐三菩提，亦为自他皆得乐故。
<br><z>善男子。
<br><z>以如是义，我说此言：非己所安，不加于物。
<br><z>如是一法，是诸菩萨应常护持。
<p></p>
</details>
<details>
<summary>（如来觉了之法）</summary>
<z>善男子。
<br><z>如汝所问，何者一法，是诸如来现所觉了？
    <details>
    <summary>（如来觉者，无所觉）</summary>
    <z>善男子。
    <br><z>无有少法，是如来觉。
    <br><z>何以故？
    <br><z>如来觉者，无所觉故。
    <br><z>善男子。
    <br><z>一切法无生，是如来觉；
    <br><z>一切法无灭，是如来觉；
    <br><z>一切法离二边，是如来觉；
    <br><z>一切法不实，是如来觉；
    <br><z>善男子。
    <br><z>诸业自性，是如来觉；
    <br><z>一切法从因缘生，是如来觉；
    <br><z>因缘之法犹如电光，是如来觉；
    <br><z>以因缘故而有诸业，是如来觉。
    </details>
    <details>
    <summary>（普光明藏）</summary>
    <z>善男子。
    <br><z>一切法性普光明藏，是如来觉。
    <br><z>善男子。
    <br><z>何故法性名普光明藏？
    <br><z>善男子。
    <br><z>世出世智，依之以生。
    <br><z>如母怀子，故名为藏。
    <br><z>若智生时，反照其本。
    <br><z>如是法性为般若波罗蜜之所摄藏。
    <br><z>是故名为普光明藏。
    <br><z>善男子。
    <br><z>一切法如幻如焰，是如来觉。
    <br><z>善男子。
    <br><z>诸法实性一味解脱，是如来觉。
    <br><z>一味解脱是即名为普光明藏。
    </details>
    <details>
    <summary>（诸法自性，本无所有）</summary>
    <z>善男子。
    <br><z>一相法，是如来觉。
    <br><z>云何一相？
    <br><z>所谓诸法，
    <br><z>不来不去、非因非缘、
    <br><z>不生不灭、无取无舍、
    <br><z>不增不减。
    <br><z>善男子。
    <br><z>诸法自性本无所有，不可为喻。
    <br><z>非是文词之所辩说。
    <br><z>如是一法，是诸如来现所觉了。”
    </details>
<p></p>
</details>
<details>
<summary>（经文功德利益）</summary>
当佛说此庄严王离文字普光明藏法门之时，
<br>有十地菩萨所见微尘数众生，悉发阿耨多罗三藐三菩提心。
<br>复有如是微尘数众生，皆发声闻辟支佛心。
<br>复有如是微尘数众生，在地狱者皆得离苦生人天中。
<br>无量菩萨得入初地，无量菩萨得百千三昧。
<br>无量众生悉蒙利益，无空过者。
<p></p>
</details>
<details>
<summary>（大众许愿）</summary>
    <details>
    <summary>尔时，佛告罗睺罗言：</summary>
    “善男子。
    <br><z>我此法要，汝当受持。”
    </details>
说是语时，会中有九十亿菩萨摩诃萨，承佛威神，即皆避座，
    <details>
    <summary>白佛言：</summary>
    “世尊。
    <br><z>我等誓当受持如来所说法要。
    <br><z>于此娑婆国土最后时中，见有其人，流通为说。”
    </details>
    <details>
    <summary>尔时四天王白佛言：</summary>
    “世尊。
    <br><z>若有能持此经典者，我当拥护，令其志愿皆得满足。
    <br><z>所以者何？
    <br><z>能持此经，是法器故。”
    </details>
<p></p>
</details>
<details>
<summary>（嘱累劝发）</summary>
    <details>
    <summary>尔时，世尊普观众会而作是言：</summary>
    “诸仁者。
    <br><z>我此所说甚深、方广、希有法门，
    <br><z>非诸众生有少善根，而能听受。
    <br><z>能听受者，即为承事供养于我，亦为荷担无上菩提。
    <br><z>是人当得辩才无碍，决定生于清净佛土。
    <br><z>是人临终，定得亲见阿弥陀佛、菩萨大众而现在前。
    <br><z>我今在此耆阇崛山，诸菩萨众所共围绕，彼临终时，亦如是见。
    <br><z>当知是人即为已得无尽法藏；
    <br><z>当知是人得宿命智；
    <br><z>当知是人不堕恶道。
    <br><z>善男子。
    <br><z>我今说此一切世间难信之法，
    <br><z>设有众生作五逆罪，闻是经已，书持读诵、为人解说，
    <br><z>所有业障咸得消除，终不受于恶趣之苦。
    <br><z>斯人即为诸佛菩萨之所护念。
    <br><z>在在所生，诸根具足。
    <br><z>蒙佛灌顶，五眼清净。
    <br><z>善男子。
    <br><z>取要言之，我见是人已成佛道。
    </details>
佛说此经已，胜思惟等一切菩萨及诸声闻天龙八部，皆大欢喜，信受奉行。
<p></p>
</details>
<p></p>
大乘离文字普光明藏经（终）
<p></p>
</body>
</html>
